---
digitization-url: https://books.google.de/books?id=huw9AAAAYAAJ
digitization-attribution: Google Books, original from Harvard University
transcription-license: https://creativecommons.org/licenses/by/4.0/
transcription-attribution: Brandon Seah (https://learn-teochew.github.io)
metadata-fields: # explanation of fields in this YAML header
  digitization-url: URL for digital scan of source that was consulted to make the text transcription
  digitization-license: License for digital scan images (not the source text itself)
  digitization-attribution: Creator or publisher of digital scan who has released the scan under above license
  transcription-license: License for transcription of the source (text only, not the images), i.e. this document
  transcription-attribution: Creator or publisher of the text transcription
---

# Kiù-tsú Iâ-sou Ki-tok kâi Sin-ieh Tshuân-tsṳ : Chiēn-kńg Má-thài kàu Sài-thû.

Su-kat-lân : Tãi Eng-kok Lãi Gūa Siàⁿ-tsṳ-hũe ìn. 1892.

Matthew to Acts : Swatow dialect.

Printed for the British and Foreign Bible Society by Blackie & Son, Limited, Glasgow.

# Má-thài Hok-im-tsṳ.

## 1

Iâ-sou Ki-tok, chiũ-sĩ A-pek-la̍h-hán kâi kiáⁿ-sun, iā sĩ Tã-phek kâi kiáⁿ-sun, I kâi tso̍k-phóu.

[2] A-pek-la̍h-hán seⁿ Íⁿ-sat; Íⁿ-sat seⁿ Iá-kok; Iá-kok seⁿ Iû-tã kũa i-kâi hiaⁿ-tĩ; [3] Iû-tã tshông-tõ Tã-má seⁿ Huap-le̍k-sṳ̃ kũa Sat-la̍h; Huap-le̍k-sṳ̃ seⁿ Íⁿ-sṳ̃-lûn; [4] Ín-sṳ̃-lûn seⁿ A-lân; A-lân seⁿ A-mí-ná-ta̍t; A-mí-ná-ta̍t seⁿ Ná-sũn; [5] Ná-sũn seⁿ Sàn-bûn: Sàn-bûn tshông-tõ La̍h-ha̍p seⁿ Po-sṳ̃; Po-sṳ̃ tshông-tõ Lũ-tit seⁿ O-pek; O-pek seⁿ Iâ-si; [6] Iâ-si seⁿ Tã-phek uâng.

[7] Tâ-phek tshông tõ U-lĩ-a kâi chhi seⁿ Só-lô-mn̂g; Só-lô-mn̂g seⁿ Lô-po-àm; Lô-po-àm seⁿ A-pí-a; A-pí-a seⁿ A-sat; [8] A-sat seⁿ Iak-sa-huap; Iak-sa-huap seⁿ Iak-lân; [9] Iak-lân seⁿ U-si-a; U-si-a seⁿ Iak-tàn; Iak-tàn seⁿ A-hap-sṳ̃; [10] A-hap-sṳ̃ seⁿ Hi-si-kia; Hi-si-kia seⁿ Má-ná-si; Má-ná-sí seⁿ A-mn̂g; [11] A-mn̂g seⁿ Iak-si-a; Iak-si-a seⁿ Iâ-ko-nî-a kũa i-kâi hiaⁿ-tĩ, chiũ-sĩ mîn pĩ-súa khṳ̀ Pa-pí-lûn kâi sî-hāu.

[12] Mîn pĩ-súa khṳ̀ Pa-pí-lûn ãu, Iâ-ko-nî-a seⁿ Sat-la̍h-thiet; [13] Sat-la̍h-thiet seⁿ Só-lô-pa-pek; Só-lô-pa-pek seⁿ A-pí-ut; A-pí-ut seⁿ Íⁿ-lĩ-a-kim; Íⁿ-lĩ-a-kim seⁿ A-só; [14] A-só seⁿ Sat-to̍k; Sat-to̍k seⁿ A-kim; A-kim seⁿ Íⁿ-lu̍t; [15] Íⁿ-lu̍t seⁿ Íⁿ-lĩ-a-sat; Íⁿ-lĩ-a-sat seⁿ Má-tàn; Má-tàn seⁿ Iá-kok; [16] Iá-kok seⁿ Iak-sek, Iak-sek chiũ-sĩ Má-lĩ-a kâi chiãng-hu. Má-lĩ-a seⁿ Iâ-sou, chiũ-sĩ chheng-tsò Ki-tok.

[17] Chièn-seⁿ tsṳ̃ A-pek-la̍h-hán chì-kàu Tã-phek kâi sì-tō kāng ũ tsa̍p-sì tō: tsṳ̃ Tã-phek chì-kàu pĩ-súa khṳ̀ Pa-pí-lûn iũ--sĩ tsa̍p-sì tō; tsṳ̃ pĩ-súa Pa-pí-lûn chì-kàu Ki-tok iũ--sĩ tsa̍p-sì tō.

[18] Iâ-sou Ki-tok seⁿ kâi sṳ̄-chhêng sĩ àn-chièⁿ-seⁿ: I kâi a-bó Má-lĩ-a íⁿ-keng hṳ́-phiàⁿ Iak-sek, nõ-nâng būe-chêng tsò-pû, thóiⁿ-tshut i ũ sin-hūn, chiũ-sĩ tshông-tõ Siàⁿ-sîn chiũ-ũ--kâi. [19] I kâi chiãng-hu Iak-sek sĩ ngĩ-jîn, iā m̄-kam zo̍k--i pun chèng-nâng thóiⁿ, siẽⁿ àiⁿ àm-chẽⁿ hiuⁿ-tiāu. [20] Nā-sĩ chiàⁿ-tõ-siẽⁿ chí tsùaⁿ-kâi-sṳ̄ Tsú kâi sài-chiá tõ māng--tang hién-hīn, tùi-i tàⁿ, Tã-phek kâi kiáⁿ-sun Iak-sek a, lṳ́ tie̍h-tshūa lṳ́-kâi-chhi Má-lĩ-a kui lṳ́, mài kiaⁿ-gî; in-ũi i só-siũ kâi tho sĩ tshông-tõ Siàⁿ-sîn. [21] I chiang-àiⁿ-seⁿ lâm-jî, lṳ́ tie̍h chheng I kâi miâⁿ tsò Iâ-sou, in-ũi sĩ I àiⁿ-kiù I kâi mîn thut-tshut in-kâi tsũe-ak. [22] Chí tsùaⁿ-kâi sṳ̄ tsò-chiâⁿ, chiũ-sĩ lâi èng-ngiām Tsú thoh soiⁿ-tsai-nâng só-tàⁿ kâi ūe, sĩ tàⁿ,

> [23] Che̍k-kâi nńg-tsṳ́ chiang-àiⁿ siũ-tho, seⁿ lâm-jî,
>
> Nâng chiũ àiⁿ chheng I kâi miâⁿ tsò Íⁿ-má-nũi-lĩ;

[24] huan-e̍k chiũ-sĩ Siãng-tì kāng-nán tsò-pû-tõ. Iak-sek u̍t-chhéⁿ khí-lâi, chiũ tsun-kiâⁿ Tsú sài-chiá kâi mẽng, tshūa i-kâi-chhi lâi; [25] būe-chêng kāng-i tâng-pâng thãi-kàu seⁿ-kiáⁿ, chheng kiáⁿ kâi miâⁿ tsò Iâ-sou.

## 2

Iâ-sou íⁿ-keng tõ Hi-lu̍t uâng kâi sî-hāu tshut-sì tõ Iû-thài kâi Pek-lĩ-hêng, ũ phak-sṳ̃ tshông-tõ tang-pôiⁿ kàu Iâ-lũ-sat-lêng, tàⁿ, [2] Seⁿ-tshut-sì tsò Iû-thài-nâng uâng kâi, tõ-tî-kò? Uń tõ tang-pôiⁿ thóiⁿ-kìⁿ i-kâi-chheⁿ, kù-tshṳ́ chiũ lâi-pài i. [3] Hi-lu̍t uâng che̍k thiaⁿ-tie̍h chiũ kiaⁿ-lṳ̃ hãm Iâ-lũ-sat-léng iā tsò-che̍k-ē kiaⁿ-lṳ̃. [4] Hi-lu̍t tsũ-chi̍p tsu-ūi chì-si-chiáng, kũa mîn--kan kâi tha̍k-tsṳ-nâng, chiũ mn̄g in Ki-tok eng-kai tõ-tî-kò tshut-sì. [5] In chiũ ìn--i, tàⁿ, Tõ Iû-thài kâi Pek-lĩ-hêng, in-ũi thoh tõ soiⁿ-tsai-nâng chièⁿ-seⁿ kì-tsài, tàⁿ,

> [6] Iû-tã tī, Pek-lĩ-hêng, a,
>
> Tõ Iû-tã kun-chiáng--tang lṳ́ si̍t m̄-sĩ tsùe-sòi--kâi:
>
> In-ũi ũ kun àiⁿ tshông-tõ lṳ́--kò tshut--lâi,
>
> Lâi mo̍k-iáng uá-kâi Íⁿ-sek-lie̍t mîn.

[7] Aũ--liáu Hi-lu̍t mi̍t-mi̍t tiãu phak-sṳ̃ lâi tùi-in siâng-mn̄g hīn kâi chheⁿ sĩ-mih sî-hāu. [8] Chiũ sái in khṳ̀ Pek-lĩ-hêng, iũ tàⁿ, Nín khṳ̀ sòi-huáng hṳ́-kâi eng-jî; tshūe--tie̍h-liáu, chiũ lâi pò-uá-tsai, sái uá iā hó lâi-pài i. [9] Tsùaⁿ-nâng thiaⁿ--liáu kun-uâng kâi ūe chiũ khí-kiâⁿ; in tsá tõ tang-pôiⁿ só-thóiⁿ-kìⁿ kâi chheⁿ, ã! tshūa tõ-thâu-tsôiⁿ chì-kàu eng-jî só-tõ kâi ūi-tshṳ̀, chiũ thêng-tiām tõ-hṳ́-téng. [10] In thóiⁿ-kìⁿ hṳ́-kâi-chheⁿ chiũ tūa huaⁿ-hí kàu-ke̍k. Ta̍h-ji̍p tshù-lãi, chiũ thóiⁿ-kìⁿ eng-jî kũa I-kâi a-bó Má-lĩ-a chiũ phak-lo̍h tī pài eng-jî; khui--liáu in-kâi pó-khì, chiũ khie̍h lói-mue̍h lâi chìn-hièn eng-jî, chiũ-sĩ n̂g-kim, zú-hieⁿ, mu̍t-ie̍h. [12] Phak-sṳ̃ tõ māng--tang siũ chí-sī, hàm in mài tńg--khṳ̀ Hi-lu̍t--kò, chiũ tshông-tõ pa̍t-tiâu-lōu kui-tńg in-kâi pńg-tī.

[13] In tsùaⁿ-nâng tńg--khṳ̀ ãu, Tsú kâi sài-chiá tõ māng--tang hién-hīn tùi Iak-sek tàⁿ, Khí--lâi, tùa eng-jî kūa I-kâi a-bó tsáu-khṳ̀ Ai-ki̍p, nā hṳ́-kò thãi uá lâi kāng-lṳ́ tàⁿ: in-ũi Hi-lu̍t àiⁿ-tshūe eng-jî lâi-suah I. [14] I chiũ khí--lâi sêng-mê tùa eng-jî kũa I-kâi a-bó, khṳ̀ Ai-ki̍p: [15] khiã-khí tõ-hṳ́-kò chì-kàu Hi-lu̍t- sí: sái Tsú só-thoh soiⁿ-tsai-nâng kâi ūe èng-ngiām, chiũ-sĩ tàⁿ, Uá chêng-tiãu uá-kâi-kiáⁿ tshut Ai-ki̍p.

[16] Hi-lu̍t che̍k-tsai sĩ pĩ phak-sṳ̃ só khin-buãn chiũ tūa náu-khì, sái nâng chiang Pek-lĩ-hêng kũa só-so̍k kâi kài-lãi só-ũ kâi lâm-jî, huâm ũ nõ-hùe íⁿ-ẽ--kâi che̍k-khài suah-mi̍t, chiũ-sĩ chiè i sòi-mn̄g phak-sṳ̃ kâi sî-hāu. [17] Tsá thoh soiⁿ-tsai-nâng Iâ-lĩ-mí só-tàⁿ kâi ūe hṳ́-sî chiũ èng-ngiām--liáu; sĩ-tàⁿ,

> [18] Tõ La̍h-má thiaⁿ-kìⁿ ũ siaⁿ,
>
> Ai-khàu tūa pui-tshoih,
>
> La̍h-kiet khàu i-kâi-kiáⁿ;
>
> In-ũi in bô-tshûn kâi uân-kù chiũ m̃-siũ uaⁿ-ùe.

[19] Kàu Hi-lu̍t sí--liáu, Tsú kâi sài-chiá tõ Ai-ki̍p hién-māng kāng Iak-sek tàⁿ, [20] Hó khí-sin tùa eng-jî kũa I kâi a-bó, khṳ̀ kàu Íⁿ-sek-lie̍t tī, in-ũi soiⁿ chhîm-hāi eng-jî kâi sèⁿ-miāⁿ chiá-nâng taⁿ sí--liáu. [21] Iak-sek chiũ khí-sin tùa eng-jî kũa I kâi a-bó, lâi-kàu Íⁿ-sek-lie̍t tī. [22] Thiaⁿ-kìⁿ A-ki-láu tõ Iû-thài chiap i-kâi-pẽ tsò-uâng, chiũ kiaⁿ, m̄-káⁿ khṳ̀ hṳ́-kò; māng--tang siũ chí-sī chiũ thò-khui kàu Ka-lĩ-lĩ kâi kài-lãi, khiã-khí tõ che̍k-kâi siâⁿ-ip, [23] miâⁿ kiè-tsò Ná-sat-le̍k: lâi èng-ngiām chèng soiⁿ-tsai-nâng só-tàⁿ kâi ūe, chiũ-sĩ tàⁿ, I chiang-àiⁿ chheng-tsò Ná-sat-le̍k-nâng.

## 3

Tng hṳ́-kâi sî-hāu Si-sói Iak-hân chiũ lâi tõ Iû-thài kâi khuàng-iá thuân--tàⁿ, Tie̍h hùe-kói; [2] in-ũi thien-kok kṳ̃n--liáu. [3] Chí-kâi-nâng sĩ thoh soiⁿ-tsai Íⁿ-sài-a só-chí--kâi, sĩ tàⁿ,

> Khuàng-iá--kò ũ nâng-siaⁿ u-hàm--tàⁿ,
>
> Tie̍h-siu Tsú kâi tãu-lōu,
>
> Phah-ti̍t I kâi lōu-kèⁿ.

[4] Chí-kâi Iak-hân kâi sin-chhēng sĩ lo̍h-tho̍h-mô chit--kâi, iā ũ phûe-tùa hâ-ie, i-kâi-chia̍h chiũ-sĩ huâng-thâng iá-bi̍t.

[5] Tng-sî Iâ-lũ-sat-léng kũa thong Iû-thài, kũa Iak-tãn sì-phìⁿ kâi tī-hng, chiũ tshut--lâi chiũ-kṳ̃n i, jīn-tshut ka-kī kâi tsũe-kùe, [6] chiũ tõ Iak-hân kâi chhiú--thâu niáⁿ sói-lói tõ Iak-tãn hô. [7] Iak-hân thóiⁿ-kìⁿ Huap-lĩ-sài kũa tàⁿ, Ak-tsûa kâi chéng-lūi a, ũ tî-tiâng chí-sī nín tô-tsáu chiang-lâi kâi náu-hêng? [8] Kù-tshṳ́ tie̍h kit-kúeⁿ lâi hû-ha̍h hùe-kói. [9] Mài tõ ka-kī sim-lãi siẽⁿ--tà, Uń ũ A-pek-la̍h-hán tsò tsóu-pẽ: uá kāng-nín tàⁿ, Siãng-tì lêng-tit tshông-tõ chí-kâi chie̍h-põu kāng A-pek-la̍h-hán heng-khí kiáⁿ-sun. [10] Taⁿ, póu-thâu íⁿ-keng hẽ tõ chhiū-kṳn--liáu: kù-tshṳ́ huâm sĩ-mih chhiū m̄-kit hó-kúeⁿ-chí, chiũ tsám-tiāu ka̍k-lo̍h húe. [11] Uá chiũ-sĩ ēng-tsúi kiâⁿ-sói tõ nín, sái nín hùe-kói: tãn-sĩ tõ uá-ãu--kò lâi--kâi pí uá kèng ũ khuân-la̍t, I kâi ôi uá iā m̄-kham-kai kāng I kũaⁿ, I chiang-àiⁿ ēng Siàⁿ-sîn kũa húe lâi kiâⁿ-sói tõ nín: [12] I kâi chhiú khie̍h pùa-ki, tõ I kâi sài-tiâⁿ àiⁿ-pùa kàu-chĩn, chiũ siu I kâi be̍h ji̍p-tshng, tãn-sĩ chí-kâi phàⁿ-khak chiũ chiang put-mi̍t kâi húe lâi-sie-tiāu.

[13] Tng-sî Iâ-sou tshông-tõ Ka-lĩ-lĩ lâi kàu Iak-tãn, chiũ Iak-hân, àiⁿ tõ i-kˆai chhiú--thâu niáⁿ-sói. [14] Iak-hân sî I, chiũ tàⁿ, Uá eng-kai chiũ lṳ́ lâi-niáⁿ-sói, lṳ́ kèng-lâi chiũ uá, hóⁿ? [15] Iâ-sou chiũ tùi-i tap-tàⁿ, Taⁿ chhiáⁿ èng-hṳ́: nán chièⁿ-seⁿ uân-tshuân lói-ngĩ chiàⁿ-ha̍h. Chiũ èng-hú I. [16] Iâ-sou niáⁿ-sói liáu sûi-chiet tshông-tõ tsúi--kò chiẽⁿ-khṳ̀, thiⁿ chiũ kāng I khui, I chiũ thóiⁿ-kìⁿ Siãng-tì kâi Sîn huáng-sṳ̃ hún-chiáu kàng-lîm tõ I sin--chīeⁿ; [17] tshông-tõ thiⁿ--kò iũ ũ siaⁿ, tàⁿ, Chí-kâi sĩ uá-kâi Aì-tsṳ́, uá só-hí-zua̍t--kâi.

## 4

Iáu Iâ-sou khṳt Siàⁿ-sîn ín-tshūa chiẽⁿ-khṳ̀ khuàng-iá tng mô-kúi kâi iú-ho̍k. [2] Bô-chia̍h sì-tsa̍p ji̍t-mê, ãu chiũ tóu khùn. [3] Iú-ho̍k--chiá chiũ--lâi tùi I tàⁿ, Lṳ́ jia̍k-sĩ Siãng-tì kâi Kiáⁿ, chiũ hó sái chí-kâi chie̍h-põu tsò mīⁿ-pau. [4] Iâ-sou ìn--tàⁿ, Ũ kì-tsài--tàⁿ, Nâng kâi sèⁿ-miāⁿ put-to̍k sĩ kõu mīⁿ-pau, zûi-sĩ kõu Siãng-tì kâi tshùi huâm só-tshut kâi ūe.

[5] Aũ--liáu mô-kúi tùa I ji̍p siàⁿ-siâⁿ; sái I khiã tõ tōiⁿ-tn̂g kâi tshù-kak téng, tùi I tàⁿ, [6] Lṳ́ jia̍k-sĩ Siãng-tì kâi Kiáⁿ, chiũ hó chiang-sin ka̍k--lo̍h-khṳ̀: in-ũi ũ kì-tsài--tàⁿ,

> Tsú ũi-tie̍h lṳ́ àiⁿ-mẽng I chèng sài-chiá;
>
> Sài-chiá chiũ chiang-chhiú hû--lṳ́,
>
> Mín tì-kàu lṳ́-kâi-kha tak--tie̍h chie̍h.

[7] Iâ-sou tùi-i tàⁿ, Iā ũ kì-tsài--tàⁿ, M̄-hó chhì Tsú, sĩ lṳ́-kâi Siãng-tì.

[8] Mô-kúi iũ tùa Iâ-sou kàu siãng-kûiⁿ kâi suaⁿ, chiang thiⁿ-ẽ lie̍t-kok, kũa lie̍t-kok kâi tsun-iông, kí-tiám I thóiⁿ, chiũ tùi I tàⁿ, [9] Zû-jia̍k lṳ́ ho̍k-tī lâi-pài uá, chí-tsùaⁿ-kâi uá chiũ lóng-tsóng àiⁿ-pun lṳ́. [10] Iâ-sou chiũ tùi-i tàⁿ, Sat-tãn, lṳ́ thò--khṳ̀, in-ũi ũ kì-tsài--tàⁿ, Lṳ́ tie̍h-pài Tsú, sĩ lṳ́-kâi Siãng-tì, tuaⁿ-tuaⁿ tshông-sṳ̃ I. [11] Iáu mô-kúi chiũ lī-khui Iâ-sou, chiũ ũ chèng thien-sài bûa--lâi ho̍k-sṳ̃ I.

[12] Iâ-sou zṳ́-bûn Iak-hân pĩ-kòi chiũ thò--khṳ̀ Ka-lĩ-lĩ; [13] lī-khui Ná-sat-le̍k, chiũ kàu Ka-pek-lông khiã-khí, hṳ́-kâi tī-hng kṳ̃n-hái, tõ Si-pù-lûn Na̍p-tã-lĩ kâi tī-kài: [14] lâi-èng soiⁿ-tsai-nâng Íⁿ-sài-a só-tàⁿ kâi ūe, sĩ tàⁿ,

> [15] Si-pù-lûn tī kũa Na̍p-tã-lĩ tī,
>
> In̂-hái kâi lōu, Iak-tãn gūa,
>
> Ĩ-pang kâi Ka-lĩ-lĩ.
>
> [16] Tsõ tõ ou-àm--tang kâi mîn
>
> Ũ thóiⁿ-kìⁿ tūa kuang-mêng,
>
> Tsõ tõ sí-tī im-ṳ̀ kâi nâng
>
> Iā ũ tit--tie̍h kng khí--lâi chiè in.

[17] Tsṳ̃ chí-kâi sî-hāu Iâ-sou chiũ khí-tsho thuân-tãu, tàⁿ, Tie̍h hùe-kói; in-ũi thien-kok kṳ̃n--liáu.

[18] Iâ-sou kiâⁿ tõ Ka-lĩ-lĩ hái-kîⁿ thóiⁿ-kìⁿ nõ-kâi hiaⁿ-tĩ, chiũ-sĩ Si-mn̂g, hãu-tsò Pí-tit, kũa i-kâi hiaⁿ-tĩ An-tit-lie̍t, nõ-nâng pha-mãng tõ-hái; in-ũi in sĩ thó-hái kâi nâng. [19] Iâ-sou tùi-in tàⁿ, Lâi tùe-tshông uá, uá àiⁿ sái-nín tit-nâng chhin-chhiẽⁿ tit-hŵ che̍k-iēⁿ.

[20,21] In sûi-sî siá-tiāu mãng tùe-tshông I. Iâ-sou tshông-tõ hṳ́-kò khṳ̀, chiũ thóiⁿ-kìⁿ ke nõ-kâi hiaⁿ-tĩ Iak-hân, chí-nõ-nâng kũa in-kâi-pẽ Si-pí-thài tõ-tsûn--kò tõ póu in-kâi-mãng; Iâ-sou kiè in. [22] In sûi-sî lī-khui tsûn kũa lī-khui in-kâi-pẽ, chiũ lâi tùe-tshông Iâ-sou.

[23] Iâ-sou pìn-kiâⁿ Ka-lĩ-lĩ, tõ in tsùaⁿ-kâi hũe-tn̂g kà-hùe, thuân thien-kok kâi hok-im, ui mîn--kan kak-iēⁿ pēⁿ-thiàⁿ kũa kak-iēⁿ nńg-jia̍k. [24] I-kâi miâⁿ-siaⁿ thuân-kàu pìn Sũ-lĩ-a múaⁿ-tshù; ũ tì-pēⁿ, ke-ke-iēⁿ kâi thiàⁿ-khóu, huãm-tie̍h kúi, tie̍h iêⁿ-tshái, nńg-huang, lóng-tsóng tùa--lâi chiũ Iâ-sou, Iâ-sou chiũ ui in. [25] Ũ tsōi-tsōi-nâng tshông-tõ Ka-lĩ-lĩ, Tí-ka-po-lĩ, Iâ-lũ-sat-léng, Iû-thài, Iak-tãn gūa, sêng-khûn lâi tùe-tshông I.

## 5

Iâ-sou thóiⁿ-kìⁿ chèng-nâng chiâⁿ-khûn, chiũ chiẽⁿ--khṳ̀ che̍k-kâi-suaⁿ, tsõ-lo̍h--liáu I kâi mn̂g-thû chiũ bûa--lâi: [2] Iâ-sou khui-tshùi kà-hùe in, chiũ tàⁿ,

[3] Hṳ-sim kâi nâng ũ hok: in-ũi thien-kok sĩ in-kâi-kok.

[4] Ai-khàu kâi nâng ũ hok: in-ũi in chiang-àiⁿ tit--tie̍h uaⁿ-ùe.

[5] Un-jiû kâi nâng ũ hok: in-ũi in chiang-àiⁿ tit--tie̍h thóu-tī tsò zũi-ngia̍p.

[6] Mōⁿ-ngĩ che̍k-zû tóu khùn âu ta kâi nâng ũ hok: in-ũi in chiang-àiⁿ tit--tie̍h pá-tsok.

[7] Tshûn-sim liên-mién kâi nâng ũ hok: in-ũi in chiang-àiⁿ tit liên-mién.

[8] Sim--tang chheng-kiet kâi nâng ũ hok: in-ũi in chiang-àiⁿ-kìⁿ Siãng-tì.

[9] Hûa-phêng kâi nâng ũ hok: in-ũi in chiang-àiⁿ chheng-tsò Siãng-tì kâi kiáⁿ.

[10] Uĩ-tie̍h ngĩ siũ khún-to̍k kâi nâng ũ hok: in-ũi thien-kok sĩ in-kâi-kok.

[11] Nín ũi-tie̍h uá kâi uân-kù, pĩ nâng uàn-mē, khún-to̍k, bû-pãng kak-iēⁿ kâi ak-sṳ̄, chiũ ũ hok. [12] Tie̍h huaⁿ-hí, chì-la̍k: in-ũi tõ thiⁿ nín tit-siéⁿ sĩ tūa: uân-khî in khún-to̍k nín-tsôiⁿ kâi soiⁿ-tsai-nâng iā sĩ chièⁿ-seⁿ.

[13] Nín sĩ sì-kan kâi iâm, iâm iā-sĩ sit-lo̍h i-kâi-bī, hó ēng sĩ-mih-mue̍h lâi sái i õi kiâm? Aũ pit-tiāⁿ bô-ēng, tuaⁿ-tuaⁿ ka̍k tõ guā-kháu, pun nâng lūn-ta̍h. [15] Nín sĩ sì-kan kâi kng. Siâⁿ-kiẽn tõ suaⁿ-téng bõi-tit ṳ́n-tshâng. [15] Nâng tiám-teng m̃-pàng tõ táu-ẽ, pit-sĩ pàng tõ thâi--chiēⁿ; chiũ õi pìn-chiè kàu tshù-lãi chèng-nâng. [16] Nín-kâi-kng iā tie̍h chièⁿ-seⁿ chiè tõ nâng mīn-tsôiⁿ, sái nâng thóiⁿ-kìⁿ nín-kâi siẽn-hẽng chiũ kui iông-kuang tõ nín thiⁿ--chiēⁿ kâi Pẽ.

[17] Mài siẽⁿ-tsò uá lâi sĩ àiⁿ kói-tiāu lu̍t-huap kũa soiⁿ-tsai-nâng: uá lâi m̄-sĩ àiⁿ kói-tiāu, zûi-sĩ àiⁿ sêng-tshuân in. [18] Uá khak-si̍t kāng-nín tàⁿ, thiⁿ-tī būe kùe--khṳ̀, lu̍t-huap che̍k-tiám che̍k-ue̍h pit-tiāⁿ bô kùe--khṳ̀, chì-kàu che̍k-chhiet lóng-tsóng tsò-chiâⁿ. [19] Kù-tshṳ́ put-lũn tî-tiâng hùi-tiāu chí-tsùaⁿ-kâi lu̍t-kài chì-mûi-sòi--tang che̍k-kiãⁿ, iũ chièⁿ-seⁿ kà-nâng, tõ thien-kok pit chheng-tsò sĩ chì-mûi-sòi: nā-sĩ put-lũn tî-tiâng tsun-kiâⁿ chí-tsùaⁿ-kâi lu̍t-kài, kũa chiang chí-kâi lâi-kà-nâng, tõ thien-kok pit chheng-tsò tūa. [20] Uá kāng-nín tàⁿ, zû-jia̍k nín-kâi-ngĩ bõi kiêⁿ--kùe tha̍k-tsṳ-nâng kũa Huap-lĩ-sài nâng kâi ngĩ, nín tuàn-tuàn bô ji̍p thien-kok.

[21] Nín chêng-thiaⁿ-kìⁿ ũ hiáu-zũ kóu-nâng kâi ūe, sĩ tàⁿ, M̄-hó-suah, tãi-huâm kiâⁿ-suah--kâi lân-mién tiāⁿ-tsũe. [22] Nā-sĩ uá kāng-nín tàⁿ, Tãi-huâm bô-sṳ̄-kù náu-khì i-kâi hiaⁿ-tĩ kâi nâng, lân-mién tiāⁿ-tsũe; tãi-huâm tùi i-kâi hiaⁿ-tĩ tàⁿ, La̍h-ka, chí-kâi-nâng lân-mién kong-hũe tiāⁿ-ngí: tãi-huâm tàⁿ, Mô-lĩ, chí-kâi-nâng lân-mién tī-ge̍k kâi húe. [23] Kù-tshṳ́ zû-jia̍k lṳ́ tõ tûaⁿ--kò hièn lói-mue̍h, chiũ tõ-hṳ́-kò siẽⁿ-tshut lṳ́-kâi hiaⁿ-tĩ kāng-lṳ́ khiah-chiah, [24] chiũ tie̍h chhiáⁿ-pàng lṳ́-kâi lói-mue̍h tõ tûaⁿ-tsôiⁿ, tsò-lṳ́ khṳ̀, soiⁿ kāng lṳ́-kâi hiaⁿ-tĩ hûa-hó, jiên-áu chiàⁿ lâi-hièn lṳ́-kâi lói-mue̍h. [25] Uan-chhiû huân-sĩ tsò-pû tõ lōu--kò mé-mé tie̍h kāng-i hûa, khióng-ùi i kau lṳ́ tõ hêng-kuaⁿ, hêng-kuaⁿ kau lṳ́ tõ kìm-chí, lṳ́ chiũ siu tõ kam. [26] Uá khak-si̍t kāng-lṳ́ tàⁿ, Lṳ́ tsua̍h hâu-lî būe siêⁿ-hôiⁿ, tuàn-tuàn put-lêng hó-tshut hṳ́-kâi tī-hng.

[27,28] Nín chêng-thiaⁿ-kìⁿ ũ tàⁿ, M̄-hó kiâⁿ-îm: nā-sĩ uá kāng-nín tàⁿ, Huâm sĩ-mih-nâng thóiⁿ hũ-nńg chiũ tõng îm-sim, íⁿ-keng sĩ sim-lãi hiàng-i kiâⁿ-îm--liáu. [29] Zû-jia̍k lṳ́-kâi chiàⁿ-ma̍k sái lṳ́ hām-lo̍h tõ tsũe, chiũ tie̍h liú--tshut-lâi ka̍k-tiāu; lẽng-tsò peh-thói--tang sit-lo̍h che̍k-kiãⁿ, mài tshuân-sin ka̍k-lo̍h tī-ge̍k. [30] Zû-jia̍k lṳ́-kâi chiàⁿ-chhiú sái lṳ́ hām-lo̍h tõ tsũe, chiũ tie̍h tok-tñg lâi ka̍k-tiāu; lẽng-tsò peh-thói--tang sit-lo̍h che̍k-kiãⁿ, mài tshuân-sin lo̍h tī-ge̍k.

[31] Iũ ũ tàⁿ, Put-lũn sĩ-mih-nâng thut-tiāu i-kâi-chhi, chiũ tie̍h siá lî-tsṳ hôiⁿ i: [32] nā-sĩ uá kāng-nín tàⁿ, put-lũn sĩ-mih-nâng, m̄-sĩ ũi-tie̍h kan-chhêng kâi uân-kù chiũ thut-tiāu i-kâi-chhi, chiũ-sĩ sái i tsò îm-hũ: thut-tiāu tsṳ-ãu put-lũn sĩ-mih-nâng tshūa i, iā sĩ kiâⁿ-îm.

[33] Nín huân-tsài chêng thiaⁿ-kìⁿ ũ hiáu-zũ kóu-nâng kâi ūe sĩ tàⁿ, M̄-hó pũe-sit sīe-ieh, ũ só sī-ieh--kâi, tie̍h-tsò kàu-chiâⁿ lâi-hôiⁿ Tsú: [34] nā-sĩ uá kāng-nín tàⁿ, Che̍k-khài mài huat-sī; mài chí-thiⁿ lâi-huat-sī, in-ũi sĩ Siãng-tì kâi tsō-ūi; [35] mài chí-tī, in-ũi sĩ Siãng-tì kâi kha-tèng; mài chí Iâ-lũ-sat-léng, in-ũi sĩ chì-tsun Kun-uâng kâi kiaⁿ-siâⁿ. [37] Iā m̄-hó chí lṳ́-kâi-thâu lâi-huat-sī, in-ũi lṳ́ put-lêng sái che̍k-tiâu thâu-mô ho̍k tsò pe̍h ho̍k tsò ou. [37] Tãn-sĩ nín-kâi-ūe, sĩ tie̍h-tsò sĩ, hui tie̍h-tsò hui: ũ kùe chièⁿ-seⁿ chiũ-sĩ tshông-tõ ak khí.

[38] Nín chêng thiaⁿ-kìⁿ ũ tàⁿ, Ma̍k siêⁿ-hôiⁿ ma̍k, khí siêⁿ-hôiⁿ khí: [39] nā-sĩ uá kāng-nín tàⁿ, Mài tí-te̍k ak-nâng: ho̍k-sĩ ũ nâng piang lṳ́ iũ-pôiⁿ kâi kih-kau, tie̍h tsài u̍t-tńg hièⁿ-pôiⁿ hiàng i. [40] Ho̍k-sĩ ũ nâng àiⁿ kāng-lṳ́ sie-kò, àiⁿ-âⁿ lṳ́-kâi sin-tói-saⁿ, lṳ́-kâi gūa-ho̍k iā sûi i khie̍h. [41] Ho̍k-sĩ ũ nâng ngẽⁿ-lia̍h lṳ́ kiâⁿ che̍k-tsãm-lōu, tie̍h kāng-i tsò-pû kiâⁿ nõ-tsãm. [42] Ũ nâng kāng-lṳ́ thó, tie̍h ṳ́-pun i, ũ nâng àiⁿ kāng-lṳ́ chieh mài tsò-lṳ́ u̍t-tńg.

[43] Nín chêng thiaⁿ-kìⁿ ũ tàⁿ, Tie̍h ài-sieh lṳ́-kâi tshù-piⁿ, lóu-hṳ̃n lṳ́-âi chhiû-te̍k, [44] nā-sĩ uá kāng-nín tàⁿ, Tie̍h ài-sieh nín-kâi chhiû-te̍k: khún-to̍k nín kâi nâng, nín tie̍h ũi-tie̍h in khî-táu. [45] Chiũ sái nín tsò nín thiⁿ--chiēⁿ tsṳ Pẽ kâi kiáⁿ: uân-khî I sĩ sái I kâi ji̍t tshut--lâi chiè siẽn kũa put-siẽn kâi nâng, iā sĩ kàng-hõu pun ngĩ kũa put-ngĩ kâi nâng. [46] Nín iā-sĩ ài-sieh ài-nín kâi nâng, nín ũ sĩ-mih siéⁿ-sṳ̀, né? liên-kũa sùe-lī khá iā-m̄-sī chièⁿ-seⁿ kiâⁿ? [47] Nín jia̍k-sĩ tuaⁿ-tuaⁿ kèng-lói nín-kâi hiaⁿ-tĩ, ũ kiâⁿ sĩ-mih kùe-nâng kâi sṳ̄, né? Chì-kàu ĩ-pang-nâng khá iā-m̄-sĩ chièⁿ-seⁿ kiâⁿ? [48] Kù-tshṳ́ nín tie̍h sûn-tshuân, chhin-chhiẽⁿ nín-kâi Thien-pẽ sĩ sûn-tshuân che̍k-iēⁿ.

## 6

Tie̍h kṳ́n-sim mài tõ nâng mīn-tsôiⁿ tsò-tshut nín-kâi-ngī, àiⁿ pun nâng thóiⁿ--kìⁿ, zû-jia̍k sī chièⁿ-seⁿ chiũ bô-tit--tie̍h siéⁿ-sṳ̀ tõ nín thiˆ--chiēⁿ kâi Pẽ.

[2] Kù-tshṳ́ lṳ́ si-chì kâi sî-hāu, mài tshue-kak tõ lṳ́ thâu-tsôiⁿ chhin-chhiẽⁿ hṳ́-khí ké-hó kâi nâng tõ hũe-tn̂g kũa koi-hāng hièⁿ-seⁿ, àiⁿ-tit iông-kuang tõ nâng--kò, uá khak-si̍t kāng-nín tàⁿ, In íⁿ-keng tit--tie̍h in-kâi siéⁿ-sṳ̀--liáu. [3] Tãn-sĩ lṳ́ si-chì kâi sî-hāu tie̍h mài pun lṳ́-kâi tsó-chhiú tsai lṳ́-kâi iũ-chhiú só-ûi: [4] chièⁿ-seⁿ lṳ́-kâi si-chì chiũ ṳ́n-ba̍t--liáu: lṳ́ Pẽ kàm-tshat tõ ṳ́n-ba̍t, chiũ àiⁿ pò-siéⁿ lṳ́.

[5] Nín khî-táu kâi sî-hāu m̄-hó chhin-chhiẽⁿ hṳ́-khí ké-hó kâi nâng: in hàuⁿ khiã tõ hùaⁿ-kâi hũe-tn̂g kũa tsham-chhe lōu-thâu khî-táu, àiⁿ pun nâng thói--kìⁿ. Uá khak-si̍t kāng-nín tàⁿ, In íⁿ-keng tit--tie̍h in-kâi siéⁿ-sṳ̀--liáu. [6] Tãn-sĩ lṳ́ khî-táu kâi sî-hāu, tie̍h-ji̍p lṳ́-kâi lãi-koiⁿ, kueⁿ-mn̂g liáu, khiû lṳ́ tõ ṳ́n-ba̍t kâi Pẽ, lṳ́ Pẽ kàm-tshat tõ ṳ́n-ba̍t chiũ àiⁿ pò-siéⁿ lṳ́. [7] Nín tõ khî-táu tàⁿ-ūe mài tàⁿ-liáu tsài-têng, chhin-chhiẽⁿ ĩ-pang-nâng hièⁿ-seⁿ: in siẽⁿ-tsò sĩ tàⁿ ke-ke-kù chiàⁿ õi-tit thiaⁿ-kàu. [8] Nín mài-o̍h in: in-ũi nín būe-chêng-khiû I, nín só-ēng--tie̍h kâi, nín-kâi Pẽ íⁿ-keng soiⁿ tsai. [9] Kù-tshṳ́ nín tie̍h àn-chièⁿ-seⁿ khî-táu: Uń-kâi Pẽ tõ thiⁿ, Nguãn lṳ́-kâi-miâⁿ siàⁿ. [10] Lṳ́-kâi-kok kàu--lâi. Lṳ́-kâi chí-ì tit-sêng tõ tī chhin-chhiẽⁿ tõ thiⁿ. [11] Uń-kâi ji̍t-chia̍h kim-ji̍t sṳ̀-pun ún. [12] Sià-mién ún-kâi hũ-khiàm, chhin-chhiẽⁿ ún ũ sià-mién hũ-khiàm ún kâi nâng. [13] Mài sái ún siũ-chhì, kiù ún thut-lī ak. [14] Nín jia̍k-sĩ sià-mién nâng kâi kùe, nín-kâi Thien-pẽ iā àiⁿ sià-mién nín. [15] Nín jia̍k-iā m̃ sià-mién nâng kâi kùe, nín-kâi Pẽ iā m̃ sià-mién nín-kâi-kùe.

[16] Nín kìm-chia̍h kâi sî-hāu mài chhin-chhiẽⁿ hṳ́-khí ké-hó kâi nâng tsò huân-ló kâi iông: in tsuan-pièn in-kâi mīn-sek, àiⁿ pun nâng thóiⁿ-kìⁿ in sĩ kìm-chia̍h. Uá khak-si̍t kāng-nín tàⁿ, In íⁿ-keng tit--tie̍h in-kâi siéⁿ-sṳ̀--liáu. [17] Tãn-sĩ lṳ́ kìm-chia̍h kâi sî-hāu, tie̍h buah lṳ́-kâi-thâu sói lṳ́-kâi-mīn; [18] mài pun nâng thóiⁿ--kìⁿ lṳ́ sĩ kìm-chia̍h, zûi-sĩ khṳt lṳ́ tõ ṳ́n-ba̍t kâi Pẽ thóiⁿ: lṳ́-kâi Pẽ kàm-tshat tõ ṳ́n-ba̍t, chiũ pò-siéⁿ lṳ́.

[19] Nín mài chek-tshâi tõ tī--chiēⁿ, ũ thâng kũa san lâi hùi-hāi, iā ũ tsha̍t liú-khang lâi thau-khie̍h. [20] Nín tie̍h chek-tshâi tõ thiⁿ, thâng kũa san bô hùi-hāi: tsha̍t iā bô liú-khang lâi thau-khie̍h: [21] in-ũi lṳ́-kâi-tshâi só-tõ lṳ́-kâi-sim iā tõ--hṳ́-kò. [22] Chèk-sin kâi teng chiũ-sĩ ma̍k: kù-tshṳ́ lṳ́-kâi-ma̍k jia̍k-sĩ liãng, chiũ múaⁿ-sin tshuân-kng. [23] Lṳ́-kâi-ma̍k jia̍k-iā-sĩ m̄-hó, chiũ múaⁿ-sin tshuân-àm. Lṳ́ hṳ́-tói kâi kng jia̍k-iā-sĩ àm, hṳ́-kâi-àm ũ jie̍h-tūa, né! [24] Bô-nâng õi ho̍k-sṳ̃ nõ-kâi-tsú: in-ũi ho̍k-sĩ lóu chí--kâi, sieh hṳ́--kâi; ho̍k-sĩ ji̍p-sim hṳ́--kâi, thóiⁿ-khin chí--kâi. Nín iā put-lêng ho̍k-sṳ̃ Siãng-tì kiam-kũa ho̍k-sṳ̃ hùe-tshâi. [25] Kù-tshṳ́ uá kāng-nín tàⁿ, Mài khùa-lṳ̃ nín-kâi sèⁿ-miāⁿ tsò-nî tit-chia̍h, tsò-nî tit-ím; kũa nín-kâi sin-thói tsò-nî tit-chhēng. Sèⁿ-miāⁿ khá-m̄-sĩ tõng-tãi--kùe niêⁿ-chia̍h, sin-thói khá-m̄-sĩ tõng-tãi--kùe sin-chhēng?

[26] Thóiⁿ chiá thiⁿ--tang kâi pue-chiáu, i bô iā-lo̍h, bô kuah-khí, bô siu ji̍p tshng, nín-kâi Thien-pẽ siãng-chhiáⁿ iáng-chhī i. Nín khá-m̄-sĩ tūa-ē kùi-tõng--kùe pue-chiáu? [27] Nín--tang tî-tiâng õi chiang khùa-lṳ̃ lâi sái i-kâi sin-thói kûiⁿ ke che̍k-chhieh? [28] Nín iā hô-ēng ũi-tie̍h sin-chhēng khùa-lṳ̃, né? Lâi-siẽⁿ khuàng-iá kâi peh-ha̍h-hue, i tsò-nî seⁿ-chiáng; bô-lâu-la̍t, iā bô-pháng-cheh: [29] uá iũ kāng-nín tàⁿ, Liên-kũa Só-lô-mn̂g ke̍k iông-hûa kâi sî-hāu, i-kâi i-ho̍k pí-m̄-kàu chí-kâi-hue che̍k-ki. [30] Iá-tsháu kim-ji̍t tõ--kò mùa-tsá ka̍k tõ lôu, Siãng-tì huân kāng-i tsuang-sek kàu chièⁿ-seⁿ, hô-khuàng sī nín, sié-sìn kâi nâng, a! [31] Kù-tshṳ́ nín mài khùa-lṳ̃--tàⁿ, Aìⁿ-chia̍h tî-kâi? [32] àiⁿ-ím tî-kâi? àiⁿ-chhēng tî-kâi?  In-ũi chí chiàⁿ-kâi-mue̍h sĩ ĩ-pang-nâng só-khiû; nín-kâi Thien-pẽ tsai nín ēng--tie̍h chí chiàⁿ-kâi-mue̍h. [33] Tãn-sĩ nín tie̍h siãng-soiⁿ khiû Siãng-tì kâi kok kũa I kâi ngĩ, chí chiàⁿ-kâi-mue̍h chiũ lóng-tsóng kia-pun nín. [34] Kù-tshṳ́ mài ũi-tie̍h mêng-ji̍t khùa-lṳ̃; mêng-ji̍t kâi khùa-lṳ̃, thãi mêng-ji̍t khṳ̀ khùa-lṳ̃. Che̍k-ji̍t tng che̍k-ji̍t kâi kan-khóu chiũ lã.

## 7

Nín mài ngí-nâng, chiũ mín pĩ-ngí. [2] In-ũi nín ngí-nâng sĩ tsò-nî ngí, nín pĩ-ngí iā sĩ chièⁿ-seⁿ: nín sĩ tsò-nî niêⁿ pun nâng chiũ àiⁿ hièⁿ-seⁿ niêⁿ pun nín. [3] Lṳ́ tsò-nî thóiⁿ-kìⁿ lṳ́ hiaⁿ-tĩ ma̍k--tang ũ tsháu-khòu, kèng m̄-siẽⁿ ka-kī ma̍k--tang ũ êⁿ, né? [4] Aìⁿ tsò-nî tùi lṳ́-kâi hiaⁿ-tĩ tàⁿ, Lṳ́ ma̍k--tang kâi tsháu-khòu thãi uá lâi kāng-lṳ́ khṳ́-tiāu; ka-kī ma̍k--tang kèng-jiên ũ êⁿ, né? [5] Ké-hó a, soiⁿ tie̍h khṳ́-tiāu lṳ́ ka-kī ma̍k--tang kâi êⁿ, chiàⁿ õi thóiⁿ-mêng lâi khṳ́-tiāu lṳ́-kâi hiaⁿ-tĩ ma̍k--tang kâi tsháu-khòu.

[6] Mài chiang siàⁿ kâi mue̍h pun káu, iā mài chiang nín-kâi chin-tsu ka̍k tõ tṳ mīn-tsôiⁿ, khióng-ùi lūn-ta̍h tõ kha-ẽ, iáu chiũ hui-tńg lâi kã-phùa-tshùi nín.

[7] Tie̍h-ũ khiû chiũ pun nín; tshūe chiũ tit--tie̍h, phah-mn̂g chiũ kāng-nín khui: [8] in-ũi tãi-huâm khiû kâi nâng chiũ siũ--kàu; tshūe kâi nâng chiũ tit--tie̍h: phah-mn̂g kâi nâng chiũ kāng-i khui. [9] Nín--tang ũ sĩ-mih-nâng, i-kâi-kiáⁿ kāng-i thó-piáⁿ, khá-ũ khie̍h-tsò chie̍h pun i; ho̍k-sĩ thó-hŵ, khá-ũ khie̍h-tsò tsûa pun i, né? [10,11] Nín sui--sĩ ak, huân tsai chiang hó-mue̍h sṳ̀-pun nín-kâi kiáⁿ-jî, hô-khuàng sĩ nín thiⁿ--chiēⁿ kâi Pẽ khá-m̃ chiang hó-mue̍h sṳ̀-pun khiû I kâi nâng, né? [12] Nín huâm àiⁿ nâng khuán-thãi nín tî-kâi-sṳ̄, nín iā tie̍h chièⁿ-seⁿ khuán-thãi nâng: chí-kâi sĩ lu̍t-huap kũa chèng-soiⁿ-tsai.

[13] Tie̍h tùi hṳ́-kâi oi̍h-mn̂g chìn-ji̍p: uân-khî ín-nâng kàu mi̍t-buâng--kâi hṳ́-kâi-mn̂g sĩ khuah, hṳ́-kâi-lōu sĩ khùaⁿ, tùi hṳ́-kò ji̍p kâi nâng sĩ tsōi. [14] Iń-nâng kàu seⁿ-ua̍h--kâi chí-kâi-mn̂g sĩ oi̍h, chí-kâi-lōu sĩ pek, tshūe--tie̍h kâi nâng sĩ chié.

[15] Kṳ́n-huâng hṳ́-khí ké kâi soiⁿ-tsai, in chhēng-tsò iêⁿ-phûe lâi tõ nín-kò, sim-lãi sĩ tshâng-hāi kâi tshâi-lâng. [16] Hó tshông-tõ in-kâi kit-kúeⁿ lâi-jīn--tshut in. Keng-keke chhiũ-tói khá tiah--tshut ũ phû-thô--né, ho̍k-sĩ chi̍t-lî tsâng-lãi khá tiah--tshut ũ bô-hue-kúeⁿ, né? [17] Chièⁿ-seⁿ thóiⁿ-khí-lâi tãi-huâm hó kâi chhiū chiũ seⁿ múi-kúeⁿ, àu kâi chhiū chiũ seⁿ ak-kúeⁿ. [18] Hó kâi chhiū put-lêng seⁿ ak-kúeⁿ, àu kâi chhiū iā put-lêng seⁿ múi-kúeⁿ. [19] Huâm sĩ-mih-chhiū bô-seⁿ múi-kúeⁿ--kâi, chiũ tsám-tiāu sek-lo̍h húe. [20] Kù-tshṳ́ hó tshông-tõ in-kâi kit-kúeⁿ lâi jīn--tshut in.

[21] Tãi-huâm tùi-uá tàⁿ, Tsú a, Tsú a, būe-pit kak-kak chiang-lâi ji̍p thien-kok; zûi-sĩ tsun-kiâⁿ uá thiⁿ--chiēⁿ kâi Pẽ kâi chí-ì--kâi, chiũ tit-ji̍p. [22] Tng-hṳ́-ji̍t ke-ke-nâng àiⁿ tùi-uá tàⁿ, Tsú a, Tsú a, ún khá-m̄-sĩ ũ thoh lṳ́-kâi-miâⁿ kiâⁿ ke-ke ĩ-lêng? [23] Iáu uá chiũ àiⁿ ti̍t-ti̍t kāng-in tàⁿ, Uá tsṳ̃-liáu m̄-pat nín: nín sĩ tsò put-huap kâi nâng, tie̍h lī-khui uá khṳ̀.

[24] Kù-tshṳ́ huâm sĩ-mih-nâng thiaⁿ-kìⁿ uá chí-kâi-ūe chiũ khṳ̀-kiâⁿ chí-kâi, phì-zû tsò ũ-tì-hũi kâi nâng, khí i-kâi-tshù tõ chie̍h-pûaⁿ--chiēⁿ: [25] hõu lo̍h, lâu lâi, huang tshue, tsuãng hṳ́-kâi-tshù, tshù huân bõi-tó: in-ũi tī-ki sĩ pàng tõ chie̍h-pûaⁿ--chiēⁿ. [26] Huâm sĩ-mih-nâng thiaⁿ-kìⁿ uá chí-kâi-ūe bô khṳ̀-kiâⁿ chí-kâi, phì-zû tsò ngô-ngà kâi nâng, khí i-kâi-tshù tõ-sua--chiēⁿ, [27] hõu lo̍h, lâu lâi, huang tshue, tsuãng hṳ́-kâi-tshù, tshù chiũ tó: i-kâi tó iũ sĩ tūa-ē. [28] Iâ-sou tàⁿ chí chiàⁿ-kâi-ūe liáu chèng-nâng khî-ĩ I kâi kà-hùe: [29] uân-khî Iâ-sou kà-hùe in, sĩ àn ũ-khuân-pèⁿ kâi nâng hièⁿ-seⁿ, kāng in-kâi tha̍k-tsṳ-nâng m̄-tâng.

## 8

Iâ-sou tshông suaⁿ-téng lo̍h--lâi, ũ tsōi-tsōi nâng chiâⁿ-khûn chiâⁿ-khûn tùe I.

[2] Chiũ ũ che̍k-kâi thái-ko kâi nâng kṳ̃n-tsôiⁿ lâi kũi-pài I, chiũ tàⁿ, Tsú, lṳ́ jia̍k-sĩ khéng, lṳ́ õi-sái uá chheng-kiet. [3] Iâ-sou chiũ tshun-chhiú àn tõ i, tàⁿ, Uá khéng, lṳ́ hó chheng-kiet. I-kâi thái-ko sûi-chiet chiũ chheng-kiet. [4] Iâ-sou kāng-i tàⁿ, Kṳ́n-sín mài kāng-nâng tàⁿ, tãn-sĩ tie̍h-khṳ̀ pun chì-si thóiⁿ lṳ́-kâi-sin, iā tie̍h-hièn Mô-si só-mẽng kâi lói-mue̍h, tsò-chèng-kṳ̃ pun chèng-nâng thóiⁿ.

[5] Iâ-sou ji̍p Ka-pek-lông kâi sî-hāu, ũ che̍k-kâi pá-tsáng chiũ-kṳ̃n I, khiû I, tàⁿ, [6] Tsú, uá-kâi-po̍k tó tõ tshù-lãi nńg-huang, siãng kan-khóu. [7] Iâ-sou kāng-i tàⁿ, Uá lâi-khṳ̀ ui i. [8] Pá-tsáng chiũ ìn--tàⁿ, Tsú, lṳ́ kàu uá-kâi tshù-lãi uá tng-m̄-khí; lṳ́ tuaⁿ-tuaⁿ tàⁿ che̍k-kù-ūe, uá-kâi-po̍k chiũ tshuân-zú. [9] In-ũi uá sĩ pa̍t-nâng só-kuán kâi nâng, iā ũ piaⁿ sĩ so̍k uá só-kuán: chí--kâi uá mẽng--tàⁿ, Khṳ̀, i chiũ-khṳ̀; hṳ́--kâi uá mẽng--tàⁿ, Lâi, i chiũ-lâi; mẽng uá-kâi-po̍k, tàⁿ, Tsò chí-kâi-sṳ̄, i chiũ tsò chí-kâi-sṳ̄. [10] Iâ-sou thiaⁿ-kìⁿ chí-kâi, chiũ khî-ĩ, tùi sûi-kiâⁿ kâi nâng tàⁿ, Uá khak-sit kāng-nín tàⁿ, uá tõ Íⁿ-sek-lie̍t nâng--tang, būe-pat thóiⁿ-kìⁿ sìn ũ chièⁿ-tūa. [11] Uá iũ kāng-nín tàⁿ, pit-tiāⁿ ũ ke-ke nâng tshông-tang tsông-sai àiⁿ-lâi kāng A-pek-la̍h-hán, Íⁿ-sat, Iá-kok, tsò-pû tsõ tõ thien-kok: [12] nā-sĩ thien-kok kâi tsṳ́-mîn pit-tiāⁿ to̍k-tshut tõ gūa-pôiⁿ kâi ou-àm; tõ-hṳ́-kò ũ ai-khàu iā ũ kã gê. [13] Iâ-sou chiũ tùi pá-tsáng tàⁿ, Lṳ́ tsò-lṳ́ khṳ̀, chiè lṳ́-kâi-sìn chiũ tit--tie̍h. I-kâi-po̍k tùi hṳ́-che̍k-sî chiũ tshuân-zú.

[14] Kàu Iâ-sou ji̍p tõ Pí-tit kâi ke-lāi, chiũ thóiⁿ-kìⁿ Pí-tit kâi nga̍k-bó ũ jie̍t-pēⁿ tó-lo̍h tõ-u̍t. [15] Iâ-sou chiũ àn i-kâi-chhiú, i-kâi jie̍t-pēⁿ chiũ lī-khui i; chí-kâi hũ-jîn tsáu-khí--lâi chiũ ho̍k-sṳ̃ I.

[16] Kàu jit àiⁿ-lo̍h kâi sî-hāu, ũ nâng tùa tsōi-tsōi huãm--tie̍h kúi kâi nâng, lâi-chiũ I. Iâ-sou tàⁿ che̍k-kù-ūe chiũ to̍k-tshut hṳ́-kâi siâ-sîn, siãng-chhiáⁿ ui-hó che̍k-chhiet tì-pēⁿ kâi nâng: [17] sái soiⁿ-tsai Íⁿ-sài-a kâi ūe èng-ngiām, i-kâi-ūe sĩ tàⁿ,

> I sêng-siũ nán-kâi nńg-jia̍k,
>
> Taⁿ-tng nán-kâi pēⁿ-thiàⁿ.

[18] Iâ-sou thóiⁿ-kìⁿ tsōi-tsōi nâng kàu-khûn lâi-ûi I, chiũ hàm--tàⁿ àiⁿ tōu-kùe hièⁿ-pôiⁿ. [19] Ũ che̍k-kâi tha̍k-tsṳ-nâng chiũ-kṳ̃n Iâ-sou, tùi I tàⁿ, Sin-seⁿ, lṳ́ put-lũn khṳ̀ tî-kò uá àiⁿ-tùe lṳ́ khṳ̀. [20] Iâ-sou chiũ kāng-i tàⁿ, Hôu-lâi ũ khang, thiⁿ--tang kâi pue-chiáu ũ tàu: to̍k-to̍k Jîn-tsṳ́ bô hó chím-thâu kâi tī-ūi. [21] Mn̂g-thû--tang iũ ũ pa̍t-nâng tùi I tàⁿ, Tsú a, iông uá soiⁿ khṳ̀-tsǹg uá-pẽ. [22] Iâ-sou kāng-i tàⁿ, Tie̍h-tùe uá; thẽng sí-nâng khṳ̀-tsǹg in ka-kī kâi sí-nâng.

[23] Iâ-sou chiẽⁿ-tsûn--liáu, I tsùaⁿ-kâi mn̂g-thû kṳn-tùe I. [24] Put-kak hái-mīn khí tūa huang-éng, chì-kàu éng chiaⁿ-iap--tie̍h tsûn: nā-sĩ Iâ-sou tõ-u̍t. [25] Mn̂g-thû bûa--khṳ̀ hàm I chhéⁿ, tàⁿ, Tsú a, lâi-kiù; mit-buâng, uā! [26] Iâ-sou chiũ kāng-in tàⁿ, Sié-sìn kâi nâng, nín tsò-nî kiaⁿ-kũ? iáu, chiũ khí--lâi tuah huang kah hái: chiũ tūa-ē phêng-chẽⁿ. [27] Hṳ́-hiàⁿ-nâng khî-ĩ, chiũ tàⁿ, Chí-kâi sĩ sĩ-mih-téng nâng, liên huang kũa hái iā thiaⁿ-sũn I?

[28] Iâ-sou kùe kàu hièⁿ-pôiⁿ kàu Kek-kek-sa nâng kâi tī-hng, ũ huãm--tie̍h kúi nõ-kâi-nâng, tshông-tõ phûn-mõⁿ--kò tshut--lâi tú-ngõ--tie̍h I, sĩm sĩ hiong-mé, tì-sái bô nâng káⁿ tùi hṳ́-tiâu-lōu keng-kùe. [29] U-hàm, tàⁿ, Siãng-tì kâi Kiáⁿ a, ún kāng-lṳ́ ũ sĩ-mih kan-sia̍p? sî-hāu būe kàu lṳ́ sĩ soiⁿ lâi chí-kò khóu ún, héⁿ? [30] Tõ hṳ́ hñg-hñg--kò ũ che̍k-khûn-tṳ tsōi-tsōi-chiah tõ-chia̍h. [31] Kúi chiũ khiû I, tàⁿ, Lṳ́ jia̍k-sĩ to̍k ún tshut, chiũ sái ún khṳ̀ ji̍p tṳ-khûn. [32] Iâ-sou kāng-in tàⁿ, Nín khṳ̀. Kúi chiũ tshut--lâi, ji̍p--khṳ̀ tõ tṳ, tsn̂g-khûn tu̍t-jiên chiũ sià--lo̍h kiã-po, thiàu hái, sí tõ tsúi. [33] Chiéⁿ-tṳ kâi nâng chiũ phun-tsáu khṳ̀ ji̍p-siâⁿ, chiang chí kak-sṳ̄ kũa huãm-tie̍h-kúi kâi nâng só-ngõ kâi sṳ̄-kù, o̍h khṳt nâng thiaⁿ. [34] Iáu pìn-siâⁿ kâi nâng tshut--lâi kìⁿ Iâ-sou: che̍k-ē kìⁿ-tie̍h I, chiũ khiû I lī-khui in-kâi tī-kài.

## 9

Iâ-sou chiẽⁿ-tsûn, kùe-hái kàu I ka-kī kâi siâⁿ. [2] Ũ nâng tùa che̍k-kâi nńg-huang, u̍t tõ mîn-íⁿ, lâi chiũ Iâ-sou, Iâ-sou thóiⁿ-tshut in ũ-sìn, chiũ tùi hṳ́-kâi nńg-huang kâi nâng tàⁿ, A-nôu a, lṳ́ pàng-sim, lṳ́-kâi tsũe-kùe sià-mién--liáu. [3] Tha̍k-tsṳ-nâng--tang ũ nâng sim-lãi siẽⁿ--tàⁿ, Chí-kâi-nâng sĩ chhiàm-buáng. [4] Iâ-sou tsai in-kâi sim-ì, chiũ tàⁿ, Nín tsò-nî sim-lãi huâi-khǹg ak-liãm? [5] Ho̍k-sĩ tàⁿ, Lṳ́-kâi-tsũe sià, ho̍k-sĩ tàⁿ, Khí--lâi kiâⁿ, tî-che̍k-kiãⁿ kōi, né? [6] Taⁿ àiⁿ-sái nín tsai Jîn-tsṳ́ tõ tī--chiēⁿ ũ khuân lâi sià-tsũe, chiũ tùi hṳ́-kâi nńg-huang--kâi hàm--tàⁿ, Khí--lâi, khiâ lṳ́-kâi mîn-íⁿ tńg-khṳ̀ lṳ́-tshù. [7] I chiũ peh-khí-lâi tńg--khṳ̀ i-kâi-tshù. [8] Hṳ́-chèng-nâng thóiⁿ-tie̍h chiũ kiaⁿ-kũ, kui iông-kuang tõ Sĩang-tì, in-ũi Siãng-tì ũ chiang chièⁿ-seⁿ kâi khuân lâi sṳ̀-pun nâng.

[9] Iâ-sou tshông hṳ́-kò keng-kùe, thóiⁿ-kìⁿ che̍k-kâi-nâng, miâⁿ kiè-tsò Má-thài, tsõ tõ hiàng-kuan; chiũ kāng-i tàⁿ, Tùe-tshông uà. I chiũ khí--lâi tùe-tshông Iâ-sou. [10] Iâ-sou tõ tshù-lãi tsõ-sia̍h, ũ ke-ke sùe-lī kũa tsũe-jîn kàu--lâi kāng Iâ-sou kũa I kâi mn̂g-thû tsò-pû tsõ. [11] Huap-lĩ-sài nâng thóiⁿ-kìⁿ chiũ tùi Iâ-sou kâi mn̂g-thû tàⁿ, Nín-kâi Sin-seⁿ tsò-nî kāng sùe-lī kũa tsũe-jîn tâng-chia̍h, né? [12] Iâ-sou che̍k-thiaⁿ-kìⁿ chiũ tàⁿ, Khin-kiāⁿ kâi nang mín-ēng--tie̍h ui-seng, zûi-sĩ tì-pēⁿ kâi nâng chiàⁿ ēng--tie̍h. [13] Tãn-sĩ nín tie̍h-khṳ̀-siẽⁿ, chí-kâi-ūe, Uá àiⁿ liên-mién, m̄-sĩ àiⁿ chì-sṳ̃, sĩ sĩ-mih ì-sṳ̀. Uân-khî uá lâi m̄-sĩ àiⁿ-chie ngĩ-jîn, zûi-sĩ àiⁿ-chie tsũe-jîn.

[14] Tng-sî Iak-hân kâi mn̂g-thû chiũ-kṳ̃n Iâ-sou, chiũ tàⁿ, Uń kũa Huap-lĩ-sài nâng lú-lú kìm-chia̍h, to̍k-to̍k lṳ́-kâi mn̂g-thû bô kìm-chia̍h, sĩ tsò-nî? [15] Iâ-sou chiũ kāng-in tàⁿ, Sin-nn̂g huân-liáu tõ--kò, hō-hí kâi nâng khá-ũ ai-khàu, né? zûi-sĩ sin-nn̂g pĩ keh-khui--khṳ̀ kâi ji̍t-khî chiang-kàu, hṳ́-sî in chiàⁿ kìm-chia̍h. [16] Tshuân-bô-nâng ēng sin-pòu lâi-póu kū-saⁿ; in-ũi só-póu--kâi li̍h-tiāu chí-kâi-saⁿ, li̍h--khṳ̀ zú-kèng-tūa. [17] Iā tshuân-bô-nâng tshō sin-chiú tõ kū phûe-tō: jia̍k-sĩ ũ, tō chiũ li̍h, chiú chiũ lāu, hṳ́-kâi-tō iā sĩ hùi-tiāu: zûi-sĩ sin-chiú tshō tõ sin phûe-tō, chiũ nõ-kiãⁿ lóng-tsóng pó-tshûan.

[18] Iâ-sou chiàⁿ tõ-tàⁿ chí-kâi-ūe, ũ che̍k-kâi-kuaⁿ bûa--lâi pài I, chiũ tàⁿ, Uá-kâi nńg-tsṳ́ siè-siè sí--khṳ̀: tãn-sĩ lṳ́ lâi chhiú àn tõ-i, i chiũ õi-ua̍h. [19] Iâ-sou chiũ khí-sin tùe i khṳ̀, kũa I kâi mn̂g-thû iā ũ tsò-pû khṳ̀.

[20] Ũ che̍k-kâi hũ-jîn tì hueh-lāu-pēⁿ tsa̍p-jī nîⁿ kú, kṳn-tùe tõ Iâ-sou pùe-ãu, mông I kâi saⁿ-kṳ: [21] uân-khî i siẽⁿ--tàⁿ, Uá jia̍k-sĩ tuaⁿ mông--tie̍h I kâi saⁿ, chiũ pit-tiāⁿ tit-kiù. [22] Iâ-sou u̍t-tńg-thâu thóiⁿ-kìⁿ i, chiũ tàⁿ, Nńg-tsṳ́ a, lṳ́ pàng-sim; lṳ́-kâi-sìn kiù lṳ́ liáu. Hũ-jîn tshông hṳ́-sî chiũ kiù-hó.

[23] Iâ-sou ji̍p kàu hṳ́-kâi-kuaⁿ kâi ke-lãi, chiũ thóiⁿ-kìⁿ tshue-te̍k kâi nâng, [24] kũa chèng-nâng kā-kā-zŵ, chiũ hàm--tàⁿ, Nín thò--khṳ̀: chí-kâi nńg-tsṳ́ m̄-sĩ sí, sĩ tõ-u̍t. [25] Chèng-nâng chiũ háu-chhiè I. Sái chèng-nâng tshut--khṳ̀ ãu, Iâ-sou ji̍p--khṳ̀, khan nńg-tsṳ́ kâi chhiú; nńg-tsṳ́ chiũ tsáu-khí. [26] Chí-kâi-sṳ̄ kâi miâⁿ-siaⁿ pìn-iâng kàu hṳ́ múaⁿ-tī-hng.

[27] Iâ-sou tshông hṳ́-kò keng-kùe, ũ nõ-kâi chheⁿ-mêⁿ-nâng tùe I, u-siaⁿ hàm--tàⁿ, Tã-phek kâi ãu-ĩ a, liên-mién ún. [28] Iâ-sou ji̍p tshù-lãi--liáu, hṳ́-nõ-kâi chheⁿ-mêⁿ-nâng chiũ-kṳ̃n I: Iâ-sou tùi-in-tàⁿ, Nín sìn uá õi-tsò chí-kâi-sṳ̄, mé? chiũ tùi I tàⁿ, Tsú a, sìn a. [29] Iâ-sou chhiú àn in-kâi-ma̍k, chiũ tàⁿ, Chiè nín-kâi-sìn kāng-nín tsò-chiâⁿ. [30] In-kâi ma̍k-chiu chiũ khui. [30] Iâ-sou ngiâm-ngiâm kàu-kài in, tàⁿ, Sié-sim mài pun nâng tsai chí-kâi-sṳ̄. [31] Tãn-sĩ nõ-nâng tshut--khṳ̀ pùa-iâng I kâi miâⁿ pìn hṳ́-kâi tī-hng.

[32] In lím-lím chiàⁿ kiâⁿ--tshut-khṳ̀, chiũ ũ nâng tùa che̍k-kâi huãm-kúi kâi é-nâng lâi kìⁿ Iâ-sou. [33] Kúi che̍k-to̍k-tshut, é-nâng chiũ tàⁿ-ūe: chèng-nâng chiũ khî-ĩ, tàⁿ, Tõ Íⁿ-sek-lie̍t kò tshông-būe-pat thóiⁿ-kìⁿ ũ chièⁿ-seⁿ. [34] Zûi-to̍k Huap-lĩ-sài nâng tàⁿ, I sī chiã kúi-uâng lâi to̍k-kúi.

[35] Iâ-sou pìn-kiâⁿ kak hieⁿ-ip, tõ in-kâi hũe-tn̂g kà-hùe, iũ thuân thien-kok kâi hok-im, kũa ui kak-iēⁿ kâi pēⁿ-chèng kũa kak-iēⁿ kâi nńg-jia̍k. [36] Thóiⁿ-kìⁿ in khûn-chèng-nâng, chiũ kám-tõng liên-mién kâi sim, in-ũi in khùn-khóu lî-sùaⁿ, chhin-chhiẽⁿ bô chiéⁿ-mo̍k kâi iêⁿ hièⁿ-seⁿ. [37] Chiũ tùi I kâi mn̂g-thû tàⁿ, Kè-sek sit-tsãi sĩ tsōi, kang-jîn chié. [38] Kù-tshṳ́ nín tie̍h-khiû siu-tang kâi tsú sái kang-jîn tshut--lâi siu I kâi kè-sek.

## 10

Iâ-sou tiãu I tsa̍p-jī mn̂g-thû bûa--lâi, sṳ̀-pun in ũ-khuân lâi tî siâ-sîn khu-to̍k i tshut--lâi, ui kak-iēⁿ kâi pēⁿ-chèng kũa kak-iēⁿ kâi nńg-jia̍k.

[2] Tsa̍p-jī sài-thû kâi miâⁿ lie̍t tõ-chí-ẽ: thâu-che̍k-nâng chiũ-sĩ Si-mn̂g hãu-tsò Pí-tit, kũa i-kâi hiaⁿ-tĩ An-tit-lie̍t; Si-pí-thài kâi kiáⁿ Iá-kok, kũa i-kâi hiaⁿ-tĩ Iak-hân; [3] Hui-le̍k kũa Pa-to-lô-mái; To-má kũa sùe-lī Má-thài; [4] A-le̍k-hui kâi kiáⁿ Iá-kok, kũa Ta̍t-thãi; Si-mn̂g, iā hãu-tsò Zũe, kũa Ka-lia̍k nâng Iû-tã, chiũ-sĩ bōi Iâ-sou kâi nâng.

[5] Chí tsa̍p-jī-nâng Iâ-sou sái in tshut--khṳ̀, chiũ hun-hù in, tàⁿ, Ĩ-pang kâi lōu mài-kiâⁿ, Sat-má-lĩ-a nâng kâ siâⁿ tsn̂g-kâi mài-ji̍p: [6] lẽng-tsò khṳ̀-chiũ Íⁿ-sek-lie̍t ke kâi buâng-iêⁿ kèng-hó. [7] Nín thâu-kiâⁿ tie̍h thâu-thuân, tàⁿ, Thien-kok kṳ̃n--liáu. [8] Iā tie̍h ui-hó pēⁿ-nâng, ho̍k-ua̍h sí-nâng, kiet-chheng tháṳi-ko, to̍k-kúi; nín sĩ pe̍h-pe̍h chiũ tit--tie̍h, iā tie̍h pe̍h-pe̍h si-pun nâng. [9] Mài ṳ̃-pĩ kim, ngŵn, tâng, pàng tóu-ie, [10] iā mài ṳ̃-pĩ tō tõ lōu--kan ēng, iā mài nõ-kiãⁿ-saⁿ, kũa ôi, kũa chiãng: in-ũi tsò-kang kâi nâng kham-kai tit--tie̍h i-kâi kháu-chia̍h. [11] Bô-lûn sĩ ji̍p tî-kâi-siâⁿ tî-kâi-hieⁿ, chiũ tie̍h huáng-mn̄g hṳ́-kò tî-tiâng sĩ ha̍h; chiũ nā hṳ́-kò khiã-khí, thãi-kàu àiⁿ tshut-mn̂g. [12] Ji̍p-kàu nâng kâi ke-lãi chiũ tie̍h kāng-i mn̄g-uaⁿ. [13] Zû-jia̍k hṳ́-kâi-ke ā-sĩ kham-kai hó-tit--tie̍h, nín-kâi phêng-an chiũ hó kàu-ji̍p i: jia̍k-ā-sĩ m̄-kham-kai, nín-kâi phêng-an chiũ hó kui-tńg nín ka-kī. [14] Zû jia̍k ũ nâng m̃-chiap-na̍p nín, m̃-thiaⁿ nín-kâi-ūe, nín lī-khui hṳ́-kâi-ke, ho̍k-sĩ hṳ́-kâi-siâⁿ, chiũ tie̍h hìⁿ-tiāu kha kâi thôu-hún. [15] Uá khak-si̍t kāng-nín tàⁿ, Tng sím-phuàn-ji̍t Só-to-má Ngô-mô-la̍h tī só-siũ, pí--tie̍h hṳ́-kâi-siâⁿ, huân kèng-kōi-siũ.

[16] Uá sái nín tshut--khṳ̀ chhin-chhiẽⁿ iêⁿ tõ tshâi-lâng tsṳ-tang: kù-tshṳ́ nín tie̍h tì-hũi chhin-chhiẽⁿ tsûa, láu-si̍t chhin-chhiẽⁿ hún-chiáu. [17] Tie̍h kṳ́n-huâng nâng: in-ũi in chiang-àiⁿ kòi-sàng nín tõ chiàⁿ-kâi kong-hũe, àiⁿ piⁿ-phah nín tõ in chiàⁿ-kâi hũe-tn̂g; [18] nín siãng-chhiáⁿ ũi-tie̍h uá kâi uân-kù chiang-àiⁿ kòi-sàng kàu tsóng-tok kũa kun-uâng mīn-tsôiⁿ, lâi-pun in kũa ĩ-pang-nâng tsò chèng-kṳ̃. [19] In kòi-sàng nín kâi sî-hāu mài khùa-lṳ̃ àiⁿ-tsò-nî tàⁿ-ūe, àiⁿ-tàⁿ tî-kâi: pit-tiāⁿ tõ-hṳ́-sî sṳ̀ nín só eng-tàⁿ kâi ūe. [20] In-ũi m̄-sĩ nín ka-kī tàⁿ-ūe, sĩ nín Pẽ kâi Sîn tõ nín--tang tàⁿ--tshut-lâi. [21] Hiaⁿ-tĩ chiang-àiⁿ kòi-sàng hiaⁿ-tĩ tì-sí, pẽ thãi-kiáⁿ iā sĩ chièⁿ-seⁿ, kiáⁿ iā àiⁿ kong-phah pẽ-bó sái in sí. [22] Nín ũi-tie̍h uá-kâi-miâⁿ tì-kàu pĩ chèng-nâng uàn-hṳ̃n: zûi-to̍k jím-nãi kàu-búe chí-kâi-nâng chiũ tit-kiù. [23] Nâng tõ chí-kkâi siâⁿ khún-to̍k nín, chiũ tie̍h-tsáu--khṳ̀ hṳ́--kâ siâⁿ; uá khak-si̍t kāng-nín tàⁿ, Íⁿ-sek-lie̍t tsùaⁿ-kâi-siâⁿ, nín kiâⁿ-būe-thàu, Jîn-tsṳ́ soiⁿ lâi--liáu.

[24] Mn̂g-thû bõi kùi-tõng kùe i-kâi sin-seⁿ, ke-po̍k iā bõi kùi-tõng kùe i-kâi tsú-jîn. [25] Mn̂g-thû tit chhin-chhiẽⁿ i-kâi sin-seⁿ, ke-po̍k tit chhin-chhiẽⁿ i-kâi tsú-jîn chiũ kàu. Nâng kì-jiên sĩ hàm ke-tsú tsò Pie̍t-si-phok, hô-khuàng sĩ hàm i-kâi ke-jîn! [26] Kù-tshṳ́ mài-kiaⁿ in: in-ũi m̄-chêng ũ tshâng-khǹg--kâi chiang-lâi bô-tshut-hīn; iā m̄-chêng ũ ṳ́n-ba̍t--kâi bô pun nâng tsai. [27] Uá tõ àm-chẽⁿ kāng-nín tàⁿ--kâi, tie̍h-káng tõ-kuang-mêng; nín thiaⁿ tõ-hĩⁿ--kâi, tie̍h thuân tõ tshù-téng. [28] Suah ne̍k-sin put-lêng suah lêng-hûn--kâi mài-kiaⁿ in: to̍k-to̍k õi-suah lêng-hûn kũa ne̍k-sin tõ tī-ge̍k kâi, chiũ zú-kèng tie̍h-kiaⁿ I. [29] Nõ-chiah mûa-chiah-chiáu khá-m̄-sĩ pùaⁿ-hun-ngŵn lâi-bōi? jia̍k-m̄-sĩ tshut-tõ nín-kâi Pẽ, khî-tang liên che̍k-chiah tou bõi tūi lo̍h-tī: [30] chiũ-sĩ nín-kâi thâu-mô iā lóng-tsóng siàu-tiāⁿ. [31] Kù-tshṳ́ nín mai-kiaⁿ; nín pí-tie̍h tsōi-tsōi mûa-chiah-chiáu zú-kèng kùi-tõng. [32] Kù-tshṳ́ huâm sĩ-mih-nâng ũ-jīn uá tõ nâng mīn-tsôiⁿ, uá iā pit-jīn i tõ uá thiⁿ--chiēⁿ kâi Pẽ mīn-tsôiⁿ. [33] Huâm sĩ-mih-nâng nā-sĩ khì-tso̍h uá tõ nâng mīn-tsôiⁿ, uá iā pit khì-tso̍h i tõ uá thiⁿ--chiēⁿ kâi Pẽ mīn-tsôiⁿ.

[34] Mài siẽⁿ-tsò uá lâi sni sái sì-kan hûa-phêng: uá lâi m̄-sĩ sái sì-kan hûa-phêng, zûi-sĩ sái sì-kan tõng-tshut to-chhieⁿ. [35] Uân-khî uá lâi sĩ sái-kàu nâng so-po̍h i-kâi-pẽ, nńg-tsṳ́ so-po̍h i-kâi-bó, sim-pũ so-po̍h i-kâi ta-ke: [36] kak-nâng kâi chhiû-te̍k chiũ-sĩ i ka-kī ke-lãi kâi nâng. [37] Aì-sieh pẽ-bó ke-kùe uá kâi nâng m̄-kham-kai hó-tshông uá: ài-sieh lâm-nńg-kiáⁿ ke-kùe uá kâi nâng iā-sĩ m̄-kham-kai hó-tshông uá. [38] Bô taⁿ i-kâi tsa̍p--jī kè lâi-tùe uá kâi nâng iā sĩ m̄-kham-kai hó-tshông uáṳ. [39] Tit--tie̍h i-kâi sèⁿ-miāⁿ kâi nâng tin-tò sàng-sit; ũi-tie̍h uá kâi uân-kù tì sàng sèⁿ-miāⁿ kâi nâng huân-tsò tit--tie̍h.

[40] Ũ chiap-na̍p nín kâi nâng chiũ-sĩ chiap-na̍p uá, ũ chiap-na̍p uá kâi nâng chiũ-sĩ chiap-na̍p sái uá Kâi. [41] Ũ chiap-na̍p soiⁿ-tsai-nâng in-ũi i tsò soiⁿ-tsai-nâng, pit-tiāⁿ tit--tie̍h soiⁿ-tsai-nâng kâi siéⁿ-sṳ̀; ũ chiap-na̍p ngĩ-jîn in-ũi i tsò ngĩ-jîn, chiũ pit-tiāⁿ tit--tie̍h ngĩ-jîn kâi siéⁿ-sṳ̀. [42] Put-lũn tî-tiâng chiang che̍k-pue liâng-tsúi pun chí-kâi mûi-sòi--tang che̍k-nâng lim, in-ũi chí-kâi mûi-sòi--kâi tsò uá-kâi mn̂g-thû, uá khak-si̍t kāng-nín tàⁿ, chí-kâi-nâng tuàn-tuàn bõi sit i-kâi siéⁿ-sṳ̀.

## 11

Kàu-ãu Iâ-sou íⁿ-keng mẽng I tsa̍p-jī mn̂g-thû, chiũ tshông hṳ́-kò lī-khui, khṳ̀-kàu hṳ́ hùaⁿ-kâi-siâⁿ kà-hùe thuân-tãu.

[2] Iak-hân tõ hṳ́ kam-lãi zṳ́-bûn Ki-tok só-kiâⁿ kâi sṳ̄, chiũ sái ka-kī mn̂g-thû lâi-mn̄g Iâ-sou, tàⁿ, [3] Lṳ́ sĩ hṳ́-kâi àiⁿ-lâi--kâi, a-sĩ huân-liáu tie̍h-mōⁿ pa̍t-nâng, né? [4] Iâ-sou chiũ tùi-in tap--tàⁿ, Nín tie̍h-khṳ̀, chiang nín só-thiaⁿ só-thóiⁿ kâi sṳ̄-si̍t kàu-tsai Iak-hân: [5] tsu-zû chheⁿ-mêⁿ--kâi tit--tie̍h thóiⁿ--kìⁿ, kuái-kha--kâi õi-kiâⁿ, thái-ko-kâi tit--tie̍h chheng-kiet, hĩⁿ lâng--kâi õi thiaⁿ-kìⁿ, sí--kâi õi ho̍k-ua̍h, phîn-khiông-nâng tit--tie̍h thiaⁿ hok-im. [6] Tãi-huâm bô ũi-tie̍h uá iàm-sim tsó-thì kâi nâng, chí-kâi-nâng chiũ ũ hok.

[7] Iak-hân tsuàⁿ-kâi mn̂g-thû chiàⁿ-chiàⁿ khṳ̀, Iâ-sou t`ui chèng-nâng thî-khí Iak-nân lâi-lũn, chiũ tàⁿ, Nín phêng-ji̍t tshut--khṳ̀ khuàng-iá sĩ àiⁿ-thóiⁿ sĩ-mih-kâi, né? Sĩ lû-tia̍h pĩ huang tshue-tõng, héⁿ? [8] Nín tshut--khṳ̀ at-ho̍k sĩ àiⁿ-thóiⁿ tî-kâi, né? Sĩ che̍k-kâi-nâng chhēng jiû-múi kâi i-ho̍k, héⁿ? Nā-sĩ chhēng jiû-múi i-ho̍k kâi nâng sĩ tõ uâng-keng. [9] Hiá, chièⁿ-seⁿ, nín tshut--khṳ̀ sĩ ũi-tie̍h tsò-nî, né? Sĩ àiⁿ-thóiⁿ kâi soiⁿ-tsai-nâng, héⁿ? Uá kāng-nín tàⁿ, Sĩ, siãng-chhiáⁿ kèng-tũa-kùe soiⁿ-tsai-nâng. [10] Siàⁿ-tsṳ--tang só-kì-tsài, tàⁿ,

> Uá khién uá-kâi sài-chiá tõ lṳ́ mīn-tsôiⁿ,
>
> I chiang-àiⁿ tõ lṳ́ thâu-tsôiⁿ ṳ̃-pĩ lṳ́-kâi lōu-thû, chiũ-sĩ chí chí-kâi-nâng.

[11] Uá khak-si̍t kāng-nín tàⁿ, Che̍k-chhiet tshông-tõ hũ-jîn só-seⁿ tsṳ-tang, būe-ũ tūa--kùe si-sói Iak-hân heng-khí--lâi: nā-sĩ thien-kok--tang chì-mûi-sòi--kâi huân tūa--kùe chí-kâi-nâng. [12] Tsṳ̃ si-sói Iak-hân kâi sî-hāu kàu-taⁿ, thien-kok pĩ-nâng ēng-la̍t lâi-tshú, ēng-la̍t kâi nâng chiũ ēng-la̍t lâi tit--tie̍h. [13] In-ũi chèng soiⁿ-tsai-nâng kũa lu̍t-huap ũ ṳ̃-ngân chì-kàu Iak-hân. [14] Zû-jia̍k nín ā-sĩ khéng sêng-siũ, chí-kâi-nâng chiũ-sĩ hṳ́-kâi àiⁿ-lâi kâi Íⁿ-lĩ-a. [15] Huâm ũ hĩⁿ hó-thiaⁿ--kâi, chiũ tie̍h-thiaⁿ. [16] Chí sì-kài kâi nâng, uá hó chiang tî-kâi lâi-pí? Sĩ chhin-chhiẽⁿ nôu-kiáⁿ--húe tsõ tõ koi-chhĩ, hàm in-kâi tâng-phũaⁿ, chiũ tàⁿ, [17] Uń tùi-nín pûn-te̍k, nín bô thiàu-bú; ún tùi-nín pui-ko, nín bô ai-khàu. [18] Uân-khî Iak-hân kàu--lâi, iā m̃-chia̍h, iā m̃-ím, nâng tàⁿ, I sĩ huãm-kúi. [19] Jîn-tsṳ́ kàu--lâi chia̍h iā ím, nâng tàⁿ I sĩ hàuⁿ-chia̍h hàuⁿ-chiú, sĩ sùe-lī tsũe-jîn kâi phêng-iú! Nā-sĩ tì-hũi chiũ-sĩ tshông-tõ só-kiâⁿ--kâi lâi chheng-ngĩ.

[20] Iâ-sou phêng-ji̍t kiâⁿ siãng-tsōi ĩ-lêng tõ tsùaⁿ-kâi siâⁿ-ip, Iâ-sou hṳ́-sî chiũ khui-tshùi cheh-hiâm in, in-ũi in bô hùe-kói. [21] Aī--ā, Ko-la̍h-sìn a, āi--a, Pek-sài-tā a, in-ũi tõ nín--tang só-kiâⁿ kâi ĩ-lêng, zû-jia̍k tõ Thi-lô Si-tũn kiâⁿ chí-kâi, in chiũ tâng-tsá chhēng-mûa ēng hue-hu lâi-hùe-kói--liáu. [22] Nā-sĩ uá kāng-nín tàⁿ, tng sím-phuàn-ji̍t, Thi-lô Si-tũn só-siũ--kâi, pí-nín zú-kèng kōi-siũ. [23] Ka-pek-lông a, lṳ́ khá-sĩ õi seng-kàu thiⁿ-chiēⁿ? lṳ́ pit-tiāⁿ kàng-lo̍h tõ àm-hú: in-ũi tno-lṳ́--tang só-kiâⁿ kâi ĩ-lêng zû-jia̍k tõ Só-to-má ũ-kiâⁿ chí-kâi, Só-to-má chiũ pit-tiāⁿ tshûn kàu kim-ji̍t. [24] Nā-sĩ uá kāng-nín tàⁿ, tng sím-phuàn-ji̍t Só-to-má tī-hng só-siũ--kâi, pí-lṳ́ zú-kèng kōi-siũ.

[25] Tõ hṳ́-kâi sî-hāu Iâ-sou tùi-tap chiũ tàⁿ, Pẽ a, sĩ thiⁿ-tī kâi Tsú, uá chheng-tsàn lṳ́, in-ũi lṳ́ ũ chiang chí chiàⁿ-kâi-sṳ̄, tùi tì-hũi tshong-mêng kâi nâng chiũ ṳ́n-pì, tùi sòi-kiáⁿ chiũ hién-mêng: [26] Pẽ a, si̍t-tsãi sĩ chièⁿ-seⁿ, in-ũi lṳ́ thóiⁿ-tsò chièⁿ-seⁿ sĩ hó. [27] Buān-mue̍h tshông-tõ uá-kâi Pẽ kau-hù uá: Pẽ tsṳ-gūa bô-nâng pat Kiáⁿ; Kiáⁿ, kũa Kiáⁿ só àiⁿ chí-sī kâi nâng, tsṳ-gūa, iā bô nâng pat Pẽ. [28] Nín huâm ũ lâu-khóu teh tãng-tàⁿ kâi nâng, lâi-chiũ uá, uá chiũ àiⁿ sṳ̀-pun n´ʼn uaⁿ-jiên. [29] Nín tie̍h-pì uá-kâi taⁿ-uan, lâi-hãu-o̍h uá, in-ũi uá sĩ un-jiû, sim-sèⁿ khiam-sùn, nín chiũ tit--tie̍h nín-kâi-sim uaⁿ. [30] In-ũi uá-kâi taⁿ-uan sĩ kōi, uá-kâi-tàⁿ sĩ khin.

## 12

Hṳ́-kâi sî-hāu Iâ-sou tõ an-sek-ji̍t tùi shân--kò kùe; I kâi mn̂g-thû tóu khùn, chiàⁿ tõ-tiah be̍h-sūi lâi-chia̍h. [2] Huap-lĩ-sài nâng che̍k-ē thóiⁿ-kìⁿ chiũ kāng I tàⁿ, Ã, lṳ́-kâi mn̂g-thû tsò tõ an-sek-ji̍t m̄-eng-kai tsò kâi sṳ̄. [3] Iâ-sou tùi-in tàⁿ, Tã-phek kũa sûi-tsõng kâi nâng tóu khùn--sî só-tsò kâi sṳ̄ nín khá-sĩ m̄-pat-tha̍k, héⁿ? [4] Chiũ-sĩ Tã-phek ji̍p Siãng-tì kâi keng chia̍h pái-siet kâi piáⁿ, nā-sĩ chí-kâi-piáⁿ Tã-phek m̄-hó-chia̍h, kũa i sûi-tsõng kâi nâng iā m̄-hó-chia̍h, zûi-sĩ chì-si chiàⁿ-hó-chia̍h tiāⁿ-tiāⁿ. [5] Lu̍t-huap só kì-tsài, tàⁿ, Chèng chì-si tùi an-sek-ji̍t tõ-tōiⁿ-lãi huãm an-sek-ji̍t huân-liáu bô-tsũe, chí-kâi nín iā m̄-pat-tha̍k, héⁿ? Nā-sĩ uá kāng-nín tàⁿ, chí-kò ũ tūa--kùe tōiⁿ-tn̂g kâi tõ--kò. [7] Nín jia̍k-sĩ hiáu--tit, Uá sĩ àiⁿ liên-mién, m̄-sĩ àiⁿ chì-sṳ̃, kâi ūe-ì, nín chiũ pit-tiāⁿ m̃-hiâm-ngí bô-tsũe kâi nâng. [8] In-ũi Jîn-tsṳ́ sĩ an-sek-ji̍t kâi tsú.

[9,10] Iâ-sou lī-khui hṳ́-kâi tī-hng, ji̍p in-kâi hũe-tn̂g: ũ che̍k-nâng chiah-chhiú phien-kou. Ũ nâng mn̄g Iâ-sou, chiũ tàⁿ, Tõ an-sek-ji̍t kiâⁿ-ui, hó--mé? in-kâi-ì sĩ àiⁿ-kò I. [11] Iâ-sou chiũ tùi-in tàⁿ, Nín--tang tî-tiâng ũ che̍k-chiah-iêⁿ, an-sek-ji̍t chí-chiah-iêⁿ pua̍h-lo̍h kheⁿ-hām, m̃-khṳ̀-lia̍h i, thua i khí--lâi, mé? [12] Hiá, nâng kùi-tõng--kùe iêⁿ ũ jie̍h-tsōi, né! Kù-tshṳ́ an-sek-ji̍t kiâⁿ-siẽn sĩ ha̍h-ngî. [13] Iáu, Iâ-sou chiũ tùi hṳ́-kâi-nâng hàm--tàⁿ, Tshun-tshut lṳ́-kâi-chhiú. I chiũ tshun-tshut--lâi, chhiú chiũ tshuân-zú, chhin-chhiẽⁿ hièⁿ-pôiⁿ-chiah che̍k-iēⁿ. [14] Huap-lĩ-sài nâng chiũ tshut--khṳ̀ mông-hāi Iâ-sou, àiⁿ tsò-nî lâi suah-mi̍t I.

[15] Iâ-sou kak-tsai, chiũ lī-khui hṳ́-kâi tī-hng: tsōi-tsōi nâng tùe I; [16] Iâ-sou lóng-tsóng ui-hó in, iā kìm-kài in mài kāng I iâng-miâⁿ: [17] lâi-èng ngiām soiⁿ-tsai-nâng Íⁿ-sài-a só-tàⁿ kâi ūe, sĩ tàⁿ,

> [18] Chí-kâi sĩ uá só-suán kâi po̍k;
>
> Uá só-ài-sieh, uá-kâi-sim só hí-zua̍t--kâi:
>
> Uá àiⁿ chiang uá-kâi Sîn hù-thoh I,
>
> I chiũ chiang sím-phuàn lâi-chí-sĩ ĩ-pang-nâng.
>
> [19] I m̃-cheⁿ-tòu, m̃-suang-jiáng;
>
> Iā tõ koi-lōu bô-nâng thiaⁿ-kìⁿ I kâi siaⁿ.
>
> [20] Siũ-sieⁿ kâi lû-tia̍h I m̃-chi̍h-tñg,
>
> Tshut-in kâi húe-bûe I m̃-mi̍t-kùe,
>
> Thãi-kàu I chiang sím-phuàn si-kiâⁿ chì-kàu tit-sèng.
>
> [21] Ĩ-pang-nâng iā àiⁿ ngiáng-kõu I kâi miâⁿ.

[22] Hṳ́-kâi sî-hāu ũ nâng khan che̍k-kâi huām-tie̍h kúi, chheⁿ-mêⁿ kiam-kũa é--kâi, lâi-chiũ Iâ-sou: Iâ-sou ui i, sái-kàu hṳ́-kâi-nâng iũ tàⁿ-ūe iũ thói-ⁿ-kìⁿ. [23] Tãi-chèng lóng-tsóng hãi-ĩ, chiũ tàⁿ, Chí-kâi khá-sĩ Tã-phek kâi kiáⁿ-sun, héⁿ? [24] Nā-sĩ Huap-lĩ-sài nâng thiaⁿ-tie̍h chiũ tàⁿ, Chí-kâi-nâng to̍k-tshut kúi bô-hui sĩ chiã kúi-uâng Pie̍t-si-phok. [25] Iâ-sou tsai in-kâi sim-ì chiũ tùi-in tàⁿ, Huâm sĩ-mih kok ka-kī siang-hun-cheⁿ pit-tiāⁿ tì-kàu hṳ-khang; huâm sĩ-mih-siâⁿ, sĩ-mih-ke, ka-kī siang-hun-cheⁿ pit-tiāⁿ bõi sêng-li̍p: [26] siet-sái Sat-tãn to̍k-tshut Sat-tãn, chiũ-sĩ ka-kī siang-hun-cheⁿ; i-kâi-kok tsãi-tit sêng-li̍p, né? [27] Siet-sái uá sĩ chiã Pie̍t-si-phok lâi to̍k-tshut kúi, nín-kâi kiáⁿ-tĩ sĩ chiã tî-tiâng lâi to̍k-tshut kúi, né? in-tshṳ́ in chiũ àiⁿ chí-ngí nín. [28] Zû-jia̍k uá iā-sĩ chiã Siãng-tì kâi Sîn lâi to̍k-tshut kúi, Siãng-tì kâi kok chiũ-sĩ lîm-kàu nín--liáu. [29] Tsãi-tit ji̍p ióng-sṳ̃ kâi tshù-lãi lâi-kiap i-kâi ke-tsṳ, bũ-pit tie̍h soiⁿ pa̍k chí-kâi ióng-sṳ̃, ãu chiàⁿ kiap-chĩn i-kâi tshù-lãi. [30] M̄ kāng-uá tâng--kâi chiũ-sĩ kāng-uá te̍k: m̄ kāng-uá siu-bûa--kâi chiũ-sĩ sùaⁿ-khui. [31] Kù-tshṳ́ uá kāng-nín tàⁿ, kak-iēⁿ kâi tsũe-ak kũa húiⁿ-pãng chiũ pit àiⁿ sià-mién nâng, zûi-sĩ húiⁿ-pãng Siàⁿ-sîn chiũ pit bô sià-mién. [32] Put-lũn sĩ-mih-nâng tàⁿ-ūe lâi-kong Jîn-tsṳ́ chiũ pit àiⁿ sià-mién i; zûi-sĩ ũ nâng tàⁿ-ūe lâi-kong Siàⁿ-sîn, chiũ-sĩ kim--sì chì-kàu lâi--sì pit bô sià-mién i. [33] Tsò chhiū-ba̍k sĩ múi, i-kâi-kúeⁿ iā sĩ múi, ho̍k-sĩ chhiū-ba̍k àu, i-kâi-kúeⁿ iā sĩ àu; in-ũi chhiū-ba̍k sĩ tshông-tõ i-kâi-kúeⁿ, chiàⁿ pat i. [34] Ak-tsûa kâi chéng-lūi a, nín kì-sĩ ak, tsāi-tit õi-tàⁿ siẽn kâi ūe? in-ũi sĩ tshông-tõ sim só tshong-múaⁿ--kâi chiàⁿ tàⁿ-tshut-tshùi. [35] Siẽn-jîn sĩ tshông-tõ i só-chek kâi siẽn, chiũ huat-tshut siẽn: ak-nâng tshông-tõ i só-chek kâi ak chiũ huat-tshut ak. [36] Uá iũ kāng-nín tàⁿ, Huâm nâng só-tàⁿ múe-che̍k-kù bô-iah kâi ūe, tõ sím-phuàn-ji̍t pit-tiāⁿ kak-kak keng-tshut chí-kâi. [37] Uân-khî lṳ́ sĩ àn lṳ́-kâi-ūe chiũ lâi-tit chheng-ngĩ, iā sĩ àn lṳ́-kâi-ūe lâi-pĩ ngí-tsũe.

[38] Tng-sî tha̍k-tsṳ-nâng kũa Huap-lī-sài nâng--tang ũ nâng tùi Iâ-sou tàⁿ, Sin-seⁿ a, ún àiⁿ-tóiⁿ lṳ́ kiâⁿ che̍k-kâi ĩ-chiah. [39] Iâ-sou chiũ tùi-in tap--tàⁿ, Kan-ak kâi sì-kài khiû ĩ-chiah, tŵ soiⁿ-tsai Iak-ná kâi ĩ-chiah tsṳ-gūa pit bô pa̍t-kâi ĩ-chiah pun in thóiⁿ: [40] zû Iak-ná saⁿ-ji̍t saⁿ-mê tõ tūa-hŵ kâi tóu-tói, chièⁿ-seⁿ Jîn-tsṳ́ chiang-àiⁿ saⁿ-ji̍t saⁿ-mê tõ tī pak-lãi. [41] Nî-nî-mûi nâng tng sím-phuàn kâi sî-hāu chiang-àiⁿ kāng chí sì-kài-kâi nâng tsò-pû khiã lâi-tiāⁿ-tsũe in: in-ũi in che̍k thiaⁿ-kìⁿ Iak-ná kâi ūe chiũ hùe-kói, hô-khuàng ũ tūa--kùe Iak-ná tõ--chí-kò, mé. [42] Nâm-hng kâi nńg-uâng tng sím-phuàn kâi sî-hāu chiang-àiⁿ kāng chí sì-kài kâi nâng tsò-pû khiã lâi tiāⁿ-tsũe in: in-ũi nńg-uâng tshông-tõ tī-ke̍k lâi-thiaⁿ Só-lô-mn̂g kâi tì-hũi; hô-khuàng ũ tūa--kùe Só-lô-mn̂g tõ--chí-kò, mé.

[43] Siâ-kúi lī-khui nâng chiũ tõ bô-tsúi kâi tī-hng kiâⁿ-tsáu, àiⁿ-tshūe uaⁿ-hiah, bõi-tit-tie̍h. [44] Liáu chiũ tàⁿ, Uá àiⁿ kui-tńg uá-kâi-tshù tsá--tsūn tshông-tõ hṳ́-kò tshut--lâi kâi; íⁿ-keng kàu--liáu, chiũ thóiⁿ-kìⁿ hṳ́-kâi-tshù khang-chẽⁿ, siu-sàu chheng-tshái. [45] Chiũ khṳ̀, iũ tùa ke chhit-kâi-sîn, pí i kèng ak--kâi, tsò-pû ji̍p-khṳ̀ khiã-khí tõ-hṳ́-kò: tì-kàu hṳ́-kâi-nâng āu-lâi kâi chhêng-tsuãng pí--tie̍h soiⁿ kèng-sĩm. Chí-kâi ak kâi sì-kài iā chiang-àiⁿ chièⁿ-seⁿ.

[46] Iâ-sou huân-liáu tùi chèng-nâng tàⁿ-ūe kâi sî-hāu, tú-ngõ I kâi a-bó kũa I kâi hiaⁿ-tĩ khiã tõ-hṳ́-gūa àiⁿ kāng I tàⁿ-ūe. [47] Ũ che̍k-nâng pò-tsai Iâ-sou, tàⁿ, Lṳ́-kâi a-bó kũa lṳ́-kâi hiaⁿ-tĩ khiã tõ-hṳ́-gūa àiⁿ kāng-lṳ́ tàⁿ-ūe. [48] Iâ-sou tùi hṳ́-kâi pò-tsai kâi nâng tàⁿ, Tî-tiâng sĩ uá-kâi a-bó? tî-tiâng sĩ uá-kâi hiaⁿ-tĩ, né? [49] Chiũ hiàng I kâi mn̂g-thû tshun-tshut I kâi chhiú, chiũ tàⁿ, Chiá-kâi chiũ-sĩ uá-kâi a-bó kũa uá-kâi hiaⁿ-tĩ! In-ũi huâm sĩ-mih-nâng tsun-kiâⁿ uá thiⁿ--chiēⁿ kâi Pẽ kâi chí-ì, chí-kâi-nâng chiet-sī uá-kâi hiaⁿ-tĩ, uá-kâi chí-mūe, kũa uá-kâi a-bó.

## 13

Tng hṳ́-che̍k-ji̍t Iâ-sou tshông tshù-lãi tshut--khṳ̀ tsõ tõ hái-kîⁿ. [2] Ũ tsōi-tsōi nâng chiâⁿ-khûn chiâⁿ-khûn ha̍h-bûa lâi chiũ-kṳ̃n I, in-tshṳ́ Iâ-sou chiũ chiẽⁿ-tsûn lâi-tsõ; chèng-nâng lóng-tsóng khiã tõ hái-kîⁿ. [3] Iâ-sou chiũ ēng ke-ke-sṳ̄ siet phì-zũ, tùi chèng-nâng káng--tàⁿ,

[4] Ũ iā-chéng kâi nâng tshut-khṳ̀ iā; iā kâi sî-hāu, ũ kâi kau-lau̍h tõ lōu-kîⁿ, chiáu kàu chiũ chĩn-chia̍h-tiāu chí-kâi: [5] ũ-kâi kau-lau̍h tõ chie̍h-pûaⁿ kâi tī-ūi, hṳ́-kò bô hièⁿ-tsōi thôu: in-ũi thôu chhién-po̍h, sûi-chiet chiũ huat--khí-lâi: [6] ji̍t che̍k-ē chiũ pha̍k-tiāu; in-ũi bô-kṳn kù-tshṳ́ chiũ kou-ta--khṳ̀. [7] Ũ kâi kau-lau̍h tõ chhì-tsâng--tang; chhì huat-kûiⁿ chiũ iòng-sat-tiāu. [8] Ũ kâi kau-lau̍h tõ pûi-jiâu kâi tī, chiũ kit-si̍t, ũ kâi che̍k-peh-pũe, ũ kâi la̍k-tsa̍p-pũe, ũ kâi saⁿ-tsa̍p-pũe. [9] Huâm ũ hĩⁿ kâi nâng chiũ tie̍h-thiaⁿ.

[10] Chèng-mn̂g-thû kiâⁿ-bûa chiũ mn̄g--tàⁿ, Lṳ́ tùi chèng-nâng ēng phì-zũ lâi-tàⁿ-ūe sĩ tsò-nî, né? [11] Iâ-sou tùi-in tap--tàⁿ, Thien-kok kâi àu-biāu, chiũ pun nín tsai chí-kâi, bô-pun in--nâng tsai. [12] Uân-khî tãi-huâm ũ--kâi-nâng chiũ àiⁿ pun i, sái i ũ tshong-tsok: bô-ũ kâi nâng, liên-kũa i só-ũ--kâi chiũ àiⁿ kāng-i to̍h-tńg. [13] Kù-tshṳ́ uá chiàⁿ ēng phì-zũ kâi ūe kāng-in tàⁿ; in-ũi in thóiⁿ thóiⁿ-m̄-kìⁿ, thiaⁿ thiaⁿ-m̄-kàu, iā bõi hiáu-ngõ. [14] Íⁿ-sài-a só-ṳ̃-tàⁿ kâi ūe, tõ chí-kâi-nâng chiũ èng-ngiām--liáu, chí-kâi-ūe sĩ tàⁿ,

> Nín chiang-àiⁿ-thiaⁿ, li tshuân-bô thiaⁿ-mêng;
>
> Chiang-àiⁿ-thóiⁿ, li tshuân-bô thóiⁿ-kìⁿ:
>
> [15] In-ũi chí-kâi-mîn kâi sim chiãm-chiãm nguán-ngẽ--liáu,
>
> In-kâi-hĩⁿ lâng,
>
> In ha̍p-mi in kâi-ma̍k--liáu;
>
> Khióng-ùi ho̍k-chiá ēng in-kâi-ma̍k thóiⁿ-kìⁿ,
>
> En̄g in-kâi-hĩⁿ thiaⁿ-kìⁿ,
>
> En̄g in-kâi-sim hiáu-ngõ,
>
> Chiũ huán-hùe,
>
> Uá chiũ ui-hó in.

[16] Nā-sĩ nín-kâi-ma̍k ũ hok, uân-khî ũ thóiⁿ-kìⁿ, nín-kâi-hĩⁿ ũ hok, uân-khî ũ thiaⁿ-kìⁿ. [17] Uá khak-si̍t kāng-nín tàⁿ, Soiⁿ-tsá ũ ke-ke soiⁿ-tsai-nâng kũa ngĩ-jîn, àiⁿ-thóiⁿ nín só thóiⁿ--kìⁿ kâi bõi-tit-tie̍h thóiⁿ, àiⁿ-thiaⁿ nín só-thiaⁿ--kìⁿ kâi bõi-tit-tie̍h thiaⁿ.

[18,19] Kù-tshṳ́ nín tie̍h-lâi-thiaⁿ chiá iā-chéng phì-zũ. Put-lũn sĩ-mih-nâng thiaⁿ thien-kok kâi tãu iā-sĩ m̄-hiáu-ngõ, hṳ́-kâi ak--kâi chiũ kàu, to̍h-khṳ̀ i sim--tang só-iā--kâi. [20] Chiá chiũ-sĩ só-iā tõ lōu-kîⁿ kâi. Iā tõ chie̍h-pûaⁿ kâi ūi-tshṳ̀, chiũ-sĩ nâng thiaⁿ-tãu sûi-chiet hí-na̍p; [21] zûi-sĩ lãi bô-kṳn iā sĩ chiãm-sî tiāⁿ-tiāⁿ; ki̍p-kàu ũi-tie̍h tãu ngõ-tie̍h kan-khóu khún-to̍k sûi-chiet iàm-sim tsó-thì. [22] Iā tõ chhì-tsâng--tang chiũ-sĩ nâng thiaⁿ-tãu, chí sì--kan kâi tsa̍p-liãm tshâi-mue̍h kâi mî-ho̍k iòng-sat chí-kâi-tãu, i chiũ bô kit-si̍t. [23] Iā tõ pûi-jiâu kâi tī, chiũ-sĩ nâng thiaⁿ-tãu chiũ hiáu-ngõ; chí-khí chiũ kúaⁿ-chin kit-si̍t, ũ kâi huat-seⁿ che̍k-peh-pũe, ũ kâi la̍k-tsa̍p-pũe, ũ kâi saⁿ-tsa̍p-pũe.

[24] Iâ-sou iũ siet kâi phì-zũ tùi-in tàⁿ, Thien-kok sĩ phì-zũ tsò nâng iā hó kâi chéng-chí tõ i-kâi-tshân: [25] nâng u̍t kâi sî-hāu i-kâi chhiû-te̍k chiũ kàu iā phōiⁿ tõ i-kâi-be̍h--tang, chiũ khṳ̀. [26] Ki̍p-kàu be̍h-tâ tūa--khí-lâi chiũ kit-si̍t, hṳ́-sî phōiⁿ iā tshut-hīn. [27] Tsú-jîn kâi po̍k lâi-pò--tàⁿ, Tsú, a, lṳ́ khá-m̄-sĩ ēng hó kâi chéng-chí iā tõ lṳ́-kâi-tshân, né? tshông-tî-kò ũ chí-kâi-phōiⁿ, né? [28] Tsú-jîn ìn--tàⁿ, Chí-kâi sĩ chhiû-jîn só-tsò--kâi. Po̍k chiũ mn̄g--tàⁿ, Hiá, lṳ́ àiⁿ ún khṳ̀ mán-tiāu, mé? [29] Chiũ ìn--tàⁿ, M̄-hó; khióng-ùi nín tõ mán phōiⁿ, kũa be̍h tsò-che̍k-ē po̍ih-tiāu. [30] Iông chí-nõ-kiãⁿ tsò-pû tūa, thãi-kàu siu-tang; tõ siu-tang kâi sî-hāu uá àiⁿ hun-hù siu-kuah kâi nâng, Soiⁿ tie̍h siu-si̍p chí-kâi-phōiⁿ, hâ-tsò-pé lâi sie-tiāu: ãu--liáu siu-be̍h ji̍p uá-kâi-tshng.

[31] Iâ-sou iũ siet kâi phì-zũ tùi-in tàⁿ, Thien-kok sĩ chhin-chhiẽⁿ che̍k-lia̍p kài-lua̍h-chéng, nâng khie̍h--lâi iā tõ i-kâi-tshân; [32] chiá sĩ sòi--kùe peh-iēⁿ kâi chéng-chí; ki̍p-kàu seⁿ-chiáng, chiũ tūa--kùe kak-iēⁿ kâi tshài, huat-chiâⁿ-chhiū, sái-kàu thiⁿ--tang kâi pue-chiáu lâi chhi-hiah tõ i-kâi-ki.

[33] Iâ-sou iũ siet kâi phì-zũ tùi-in tàⁿ; Thien-kok sĩ chhin-chhiẽⁿ kàⁿ-bó, che̍k-kâi hũ-jîn khie̍h--lâi lo̍h tõ saⁿ-táu-mīⁿ hṳ́-tói, tì-kàu lóng-tsóng huat-kàⁿ.

[34] Chí tsùaⁿ-kâi-sṳ̄ Iâ-sou ēng phì-zũ lâi tùi chèng-nâng tàⁿ--kâi; bô-m̄-sĩ ēng phì-zũ lâi tùi-in tàⁿ-ūe; [35] lâi èng-ngiām thoh soiⁿ-tsai-nâng só-tàⁿ kâi ūe, sĩ tàⁿ,

> Uá àiⁿ khui-tshùi lâi-siet phì-zũ;
>
> Tsṳ̃ tshàng-sì íⁿ-lâi só ṳ́n-tshâng--kâi àiⁿ huat-mêng tshut--lâi.

[36] Aũ--liáu Iâ-sou lī-khui chèng-nâng, ji̍p--khṳ̀ tshù-lãi: I chèng-mn̂g-thû kiâⁿ-bûa lâi tàⁿ, Chí-kâi tshân-phōiⁿ kâi phì-zũ chhiáⁿ kāng-ún kói-mêng. [37] Iâ-sou chiũ ìn--tàⁿ, Iā hó-chéng--kâi chiũ-sĩ Jîn-tsṳ́; [38] tshân chiũ-sĩ sì-kài; múi-chéng chiũ-sĩ thien-kok kâi tsṳ́-mîn; phōiⁿ chiũ-sĩ mô-kúi: siu-tang kâi sî-hāu chiũ-sĩ sì-kài kâi mua̍t-ji̍t; siu-kuah--kâi chiũ-sĩ thien-sài. [40] Chhin-chhiẽⁿ phōiⁿ siu-si̍p-bûa chiũ lâi sie-húe, tõ sì-kài kâi kat-ke̍k pit-tiāⁿ iā sĩ chièⁿ-seⁿ. [41] Jîn-tsṳ́ chiang-àiⁿ sái I kâi sài-chiá, tshông-tõ I-kâi kok--tang siu-si̍p che̍k-khài hām-hāi nâng tõ tsũe, [42] kũa kiâⁿ put-ngĩ kâi nâng, lâi ka̍k-lo̍h húe-lôu, tõ hṳ́-kò ũ ai-khàu kã-khí. [43] Hṳ́-sî ngĩ-jîn tõ in-kâi Pẽ kâi kok chiũ kuang-iãu zû ji̍t. Ũ hĩⁿ kâi nâng chiũ tie̍h-thiaⁿ.

[44] Thien-kok sĩ chhin-chhiẽⁿ tshâi-pó khǹg tõ tshân; che̍k-kâi-nâng ngõ--tie̍h chiũ khǹg-bûa; huaⁿ-hí chiũ khṳ̀ bōi-tiāu huâm só-ũ--kâi lâi bói chí-kâi-tshân.

[45] Thien-kok iũ sĩ chhin-chhiẽⁿ tsò siang-kheh kâi nâng tõ tshūe múi-tsu: [46] ngõ--tie̍h che̍k-lia̍p chì-ta̍t-chîⁿ--kâi, chiũ khṳ̀ bōi-tiāu só-ũ kâi mue̍h, lâi-bói chí che̍k-lia̍p-tsu.

[47] Thien-kok iũ sĩ chhin-chhiẽⁿ mãng pha tõ hái, tsũ-chi̍p kak-lūi: íⁿ-keng múaⁿ--liáu, chiũ thua chiẽⁿ-phiâⁿ--lâi; [48] nâng tsõ--lo̍h-khṳ̀, to̍h chí-kâi hó--kâi lo̍h khì-kũ, m̄-hó--kâi chiũ ka̍k-tiāu tõ-gūa. [49] Sì-kài kâi kat-ke̍k iā sĩ chièⁿ-seⁿ: thien-sài chiang-àiⁿ tshut--lâi, tõ ngĩ-jîn tsṳ-tang lâi-pie̍t-tshut ak-nâng, ka̍k in lo̍h húe-lôu: [50] tõ-hṳ́-kò ũ ai-khàu kã-khí.

[51] Chí tsùaⁿ-kâi-sṳ̄ nín ũ lóng-tsóng hiáu-ngõ, mé? In ìn--tàⁿ, Ũ. [52] Iâ-sou chiũ tùi-in tàⁿ, Kù-tshṳ́ huâm ũ ha̍k-si̍p thien-kok tõ-lí kâi sin-seⁿ, sĩ chhin-chhiẽⁿ tsò ke-tsú kâi nâng, tshông tõ i-kâi khòu-pâng huat-tshut sin-kū kâi mue̍h.

[53] Kàu Iâ-sou tàⁿ-uân chí-tsùaⁿ-kâi phì-zũ I chiũ lī-khui hṳ́-kâi tī-ūi. [54] Kàu I ka-kī kâi tī-hng chiũ tõ in-kâi hũe-tn̂g kà-hùe nâng, tì-kàu chèng-nâng khî-ĩ, chiũ tàⁿ, Chí-kâi-nâng tshông-tî-kò tit chí-kâi tì-hũi kũa chí-kâi ĩ-lêng, né? [55] Chí-kâi khá-m̄-sĩ hṳ́-kâi ba̍k-kang kâi kiáⁿ, hóⁿ? I-kâi a-bó khá-m̄-sĩ miâⁿ tsò Má-lĩ-a? I kâi hiaⁿ-tĩ, khá-m̄-sĩ Iá-kok, Iak-sek, Si-mn̂g, Iû-tã? [56] I kâi ché-mūe khá-m̄-sĩ lóng-tsóng kāng-nán tsò-pû tõ chí-kò? Chièⁿ-seⁿ chí-kâi-nâng sĩ tshông-tî-kò tit chí tsùaⁿ-kâi-sṳ̄. [57] In ũi-tie̍h Iâ-sou chiũ iàm-sim tsó-thì. Iâ-sou chiũ tùi-in tàⁿ, Soiⁿ-tsai-nâng, jia̍k-m̄-sĩ tõ ka-kī kâi tī, ka-kī kâi ke, bô-m̄ tit nâng tsun-kèng. [58] Iâ-sou kiâⁿ ĩ-lêng tõ-hṳ́-kò bô-mih-tsōi, uân-khî nâng m̄-sièn kâi uân-kù.

## 14

Tõ hṳ́-kâi sî-hāu hun-hong kâi kun-uâng Hi-lu̍t zṳ́-bûn Iâ-sou kâi miâⁿ-siaⁿ, chiũ tùi i-kâi-chhîn tàⁿ, [2] Chí-kâi sĩ Si-sói Iak-hân; sí-liáu ho̍k-ua̍h: kù-tshṳ́ chí-kâi ĩ-lêng kiâⁿ tõ i-kò lâi.

[3] Uân-khî tng-tsho, Hi-lu̍t ũ lia̍h Iak-hân, khún-pa̍k i, siu-kìm tõ kam, chiũ-sĩ ũi-tie̍h i hiaⁿ-tĩ Hui-le̍k kâi chhi Hi-lô-tí kâi sṳ̄. [4] In-ũi Iak-hân pat tùi Hi-lu̍t tàⁿ, Lṳ́ siu-na̍p chí-kâi-hũ sĩ m̄-ha̍h-ngî. [5] Hi-lu̍t àiⁿ-suah i, tãn-sĩ ùi-kũ chèng-nâng, in-ũi chèng-nâng sĩ thóiⁿ Iak-hân tsò soiⁿ-tsai-nâng. [6] Tú-ngõ Hi-lu̍t tsò seⁿ-ji̍t, Hi-lô-tí kâi nńg-tsṳ́ ko-bú tõ sia̍h-tsôiⁿ, sái-kàu Hi-lu̍t huaⁿ-hí. [7] In-tshṳ́ Hi-lu̍t huat-sī, èng-hṳ́ i put-lũn só-khiû--kâi chiũ àiⁿ sṳ̀-pun i. [8] I pun i-kâi a-bó só kà-so, chiũ tàⁿ, Chhiáⁿ chiang Si-sói Iak-hân kâi thâu, pàng pûaⁿ-téng tõ-chí-kò sṳ̀-pun uá. [9] Kun-uâng sĩ huân-ló; nā-sĩ íⁿ-keng huat-sī--liáu, iũ-chhiáⁿ ũi-tie̍h tâng-sia̍h kâi nâng tõ--kò, chiũ hun-hù tie̍h sṳ̀-pun i; [10] sái nâng khṳ̀ kam-lãi tsám Iak-hân kâi thâu. [11] Tshō i-kâi-thâu tõ pûaⁿ-téng khâng lâi sṳ̀-pun nńg-tsṳ́: nńg-tsṳ́ chiũ khâng lâi pun i-kâi a-bó. [12] I-kâi mn̂g-thû lâi tshú i-kâi sin-si khṳ̀-tsǹg; liáu chiũ lâi kàu-tsai Iâ-sou.

[13] Iâ-sou thiaⁿ--tie̍h chiũ chiẽⁿ-tsûn lī-khui hṳ́-kò, ka-kī khṳ̀ tõ khuàng-iá kâi tī-hng: tãi-chèng-ke thiaⁿ-tsai chiũ tshông-tõ kak siâⁿ-ip pōu-kiâⁿ khṳ̀-tùe I.

[14] Iâ-sou tshut--lâi thóiⁿ-kìⁿ che̍k tūa-khûn-nâng, chiũ liên-mién in, ũ-pēⁿ--kâi chiũ kāng-in ui. [15] Ji̍t háⁿ-àm--liáu, mn̂g-thû kiâⁿ-bûa tùi Iâ-sou tàⁿ, Chí-kò sĩ khuàng-iá, sî-hāu íⁿ-keng kùe-uàⁿ--liáu: chhiáⁿ sùaⁿ-khui tãi-chèng-ke, sái in lo̍h-hieⁿ bói-chia̍h. [16] Iâ-sou tùi-in tàⁿ, In mín-ēng khṳ̀, nín khie̍h pun in chia̍h chiũ hó. [17] Mn̂g-thû ìn--tàⁿ, Uń tõ-chí-kò put-kùe ũ ngõu-kò-piáⁿ kũa nõ-búe-hŵ tiāⁿ-tiāⁿ. [18] Iâ-sou tàⁿ, Khie̍h--lâi uá chí-kò. [19] Iâ-sou chiũ mẽng tãi-chèng-ke tsõ--pàng tsháu-pou; chiũ khie̍h hṳ́ ngõu-kò-piáⁿ kũa nõ-búe-hŵ, ngiáng-thiⁿ, táu-tsok liáu chiũ peh-phùa, khie̍h-piáⁿ pun mn̂g-thû, mn̂g-thû khie̍h pun tãi-chèng-ke. [20] Lóng-tsóng chia̍h kàu-pá: chia̍h-tshûn hṳ́-tshoh tshùi-tshùi--kâi to̍h-khí-lâi tsa̍p-jī-kheng tĩⁿ-tĩⁿ. [21] Chia̍h kâi nâng, hũ-jîn sòi-kiáⁿ mài-sǹg, tãi-iak ũ ngõu-tshoiⁿ nâng.

[22] Iâ-sou sûi-chiet tshui-tshok I kâi mn̂g-thû chiẽⁿ-tsûn, soiⁿ kùe hièⁿ-pôiⁿ, thãi-kàu I sùaⁿ-khui tãi-chèng-ke. [23] Iâ-sou íⁿ-keng sùaⁿ-khui tãi-chèng-ke liáu chiũ ka-kī chiẽⁿ-suaⁿ khî-táu: ji̍t àm--liáu tuaⁿ-tuaⁿ ka-kī tõ-hṳ́-kò. [24] Hṳ́-chiah-tsûn taⁿ tõ hái tìn-tang, pun tsúi-éng iâu-pùa, in-ũi sĩ nge̍k-huang. [25] Hṳ́-mê sì-keⁿ kâi sî-hāu Iâ-sou kiâⁿ tõ hái-mīn chiũ huâng-khióng, tàⁿ, Sĩ kuài-mue̍h a; chiũ kiaⁿ kàu tõ hàm-kiè. [27] Iâ-sou sûi-chiet chiũ tùi-in tàⁿ, Nín uaⁿ-sim; sĩ uá; nín mín-ēng kiaⁿ. [28] Pí-tit ìn--tàⁿ, Tsú a, zû-kuáⁿ sĩ lṳ́ chiũ hó mẽng uá kiâⁿ tõ tsúi-mīn lâi-chiũ lṳ́. [29] Iâ-sou tàⁿ, Lâi. Pí-tit chiũ tshông-tõ tsûn lo̍h--khṳ̀, kiâⁿ tõ tsúi-mīn lâi-chiũ Iâ-sou. [30] Tãn-sĩ thóiⁿ-kìⁿ hṳ́-kâi huang chiũ kiaⁿ-kũ; ki-ki tîm--lo̍h-khṳ̀, chiũ u-hàm--tàⁿ, Tsú a, kiù uá. [31] Iâ-sou sûi-chiet tshun-chhiú lĩm-kín i, kāng-i tàⁿ, Sié-sìn kâi nâng a, tsò-nî gî, né? [32] In che̍k-ē chiẽⁿ-tsûn huang chiũ tiām. Tsûn-tói kâi nâng pài Iâ-sou, chiũ tàⁿ, [33] Lṳ́ chin-chin sĩ Siãng-tì kâi Kiáⁿ.

[34] Íⁿ-keng kùe hièⁿ-pôiⁿ--liáu chiũ kàu Kek-nî-sat-le̍k uá-suaⁿ. [35] Hṳ́-kâi tī-hng kâi nâng che̍k-ē jīn--tie̍h I, chiũ thuân kàu sì-ûi kâi tī-hng, ũ-pēⁿ kâi nâng lóng-tsóng tùa lâi-chiũ I; [36] khiû Iâ-sou tuaⁿ-tuaⁿ kâi saⁿ-kṳ iông in mông--tie̍h: mông--tie̍h kâi nâng che̍k-khài tit tshuân-zú.

## 15

Ũ Huap-lĩ-sài nâng kũa tha|k-tsw-nâng tshông-tõ Iâ-lũ-sat-léng lâi-chiũ Iâ-sou, mn̄g--tà^, [2] Tsò-nî lẃ-kâi mn̂g-thû huãm--tie|h soi^-nâng só-zũi-thuân, né? in-ũi chia|h kâi sî-hāu in bô sói-chhiú. [3] Iâ-sou tùi-in tap--tà^, Tsò-nî nín iā in-ũi nín-kâi zũi-thuân lâi huãm--tie|h Siãng-tì kâi kài-mẽng, né? [4] Siãng-tì ũ tà^, Tie|h-kèng lẃ-kâi-pẽ kũa lẃ-kâi-bó: iũ ũ tà^, U mē pẽ-bó kâi nâng chiũ tie|h-tshú-sí. [5] To|k-to|k nín sĩ tà^, Put-lũn tî-tiâng tùi i-kâi-pẽ ho|k-sĩ tùi i-kâi-bó tà^, Lẃ só pńg-téng tit--tie|h uá kâi, í^-keng hièn-tsò lói-mue|h liáu; [6] chí-kâi-nâng chiũ-sĩ bô kèng i-kâi-pẽ. Nín sĩ in-ũi nín-kâi zũi-thuân hùi-tiāu Siãng-tì kâi mẽng. [7] Ké-hó kâi nâng a, Í^-sài-a só w̃-ngân lâi-chí nín kâi si|t-tsãi sĩ, i-kâi-ūe sĩ tà^,

> [8] Chí-kâi-mîn ēng tshùi-tûn lâi-kèng uá,
>
> Nā-sĩ in-kâi-sim lî-uá hñg.
>
> In pài uá iā sĩ khang-khang.
>
> [9] Uân-khî in sĩ ēng nâng só-mẽng--kâi tsò kà-hùn, lâi kà-hùe nâng.

[10] Iâ-sou hàm tãi-chèng-ke bûa--lâi, chiũ tùi-in tà^, Nín tie|h-thia^ lâi hiáu-ngõ: [11] M̄-sĩ ji|p tõ-tshùi--kâi õi u-ùe nâng, to|k-to|k tshông-tshùi tshut--lâi-kâi, chià^ õi u-ùe--tie|h nâng.

[12] Hẃ-sî mn̂g-thû bûa--lâi chiũ mn̄g I, tà^, Huap-lĩ-sài nâng thia^-kì^ chí-kâi-ūe chiũ lia|h-tsò iàm-tsūa^, lẃ tsai, mé? [13] Iâ-sou ìn--tà^, Put-lũn tî-kâi-chhiū m̄-sĩ uá Thien-pẽ só-chèng--kâi, pit-tiā^ liú-tiāu i-kâi-kwn. [14] Chhiá^ thèng in khẁ: in sĩ chhe^-mê^ nâng tõ tshūa-lōu. Zû-jia|k chhe^-mê^ khan chhe^-mê^, pit-tiā^ jī-ke pua|h-lo|h khe^-hām. [15] Pí-tit tùi I tà^, Chí-kâi phì-zũ chhiá^ kāng-ún kói-mêng. [16] Iâ-sou chiũ tà^, Liên nín huân-sĩ m̄-hiáu, hó^? [17] Nín khá-m̄-tsai huâm tshông-tshùi ji|p--kâi, kiâ^-kàu tóu-pak, lâi hám-tshut tõ-chhè, né? [18] Zûi-to|k tshông-tshùi tshut--lâi-kâi, chiũ-sĩ tshông-tõ sim tshut--lâi; chiá chiũ u-ùe--tie|h nâng. [19] Tshông-tõ sim tshut--lâi chiũ-sĩ ak-liãm, hiong-suah, kan-îm, sai-ha|h, thau-tãu, buáng-chèng, ak-tshùi: [20] sĩ chí-tsùa^-kâi chià^-õi u-ùe--tie|h nâng: tua^-tua^ būe sói-chhiú chiũ khẁ-chia|h, chí-kâi bõi u-ùe-nâng.

[21] Iâ-sou tshông-tõ hẃ-kò tshut--khẁ thò-kàu Thi-lô Si-tũn. [22] Ũ che|k-kâi Ka-nâm kâi hũ-jîn tõ-hẃ lîn-kw̃n tshut--lâi, hàm--tà^, Tsú a, Tã-phek kâi kiá^-sun a, liên-mién uá; uá-kâi nńg-tsẃ huãm-tie|h-kúi kan-khóu tsãi. [23] Iâ-sou bô che|k-kù-ūe ìn--i. I kâi mn̂g-thû bûa--lâi khiû I, chiũ tà^, Hó sái i khẁ; i tõ nán ãu-mīn u-hàm. [24] Iâ-sou chiũ ìn-tà^, Uá hõng-sài lâi, put-gūa sĩ ũi-tie|h Í^-sek-lie|t ke kâi buâng-iè^ tiā^-tiā^. [25] Hũ-jîn lâi pài I, chiũ tà^, Tsú a, hũ-tsõ uá. [26] Iâ-sou ìn--tà^, Khie|h kiá^-jî kâi piá^ ka|k pun káu chiũ m̄-ha|h-sek. [27] Hũ-jîn chiũ tà^, Tsú a, sĩ: sui-sĩ káu, i-kâi tsú-jîn kâi tshn̂g-ẽ ka-lau|h kâi piá^-tshùi iā tit--tie|h chia|h. [28] Iâ-sou chiũ tùi-i ìn--tà^, Hũ-jîn a, lẃ-kâi-sìn sĩ tūa, zû lẃ só-ài^--kâi hó tit--tie|h. Tshông hẃ-che|k-sî i-kâi nńg-tsẃ chiũ tit tshuân-zú.

[29] Iâ-sou lī-khui hẃ-kò khẁ-kàu Ka-lĩ-lĩ hái-kî^; peh-chiẽ^-sua^ tsõ--tõ-kò. [30] Tsōi-tsōi nâng chiâ^-khûn chiâ^-khûn lâi-chiũ I, tùa ũ kuái-kha--kâi, chhe^-mê^--kâi, é--kâi, phùa-siè^--kâi, kũa pa|t-iē^--kâi tsōi-tsōi, tsò-pû lâi, tâu tõ Iâ-sou kha-ẽ: [31] Iâ-sou chiũ ui in: sái-kàu chèng-nâng hãi-ĩ, in-ũi thói^-kì^ é--kâi tõ-tà^-ūe, phùa-siè^--kâi uân-tshuân, kuái-kha--kâi tõ-kiâ^, chhe^-mê^--kâi ma|k kng: chèng-nâng chiũ kui-iông-kuang tõ Í^-sek-lie|t kâi Siãng-tì.

[32] Iâ-sou hàm I kâi mn̂g-thû bûa--lâi, chiũ tà^, Uá liên-mién--tie|h chí-chèng-nâng, kāng-uá tsò-pû kàu-ta^ sa^-ji|t--liáu, iā bô-muêh hó-chia|h: uá m̄-kam sái in tóu-khùn chiũ khẁ, khióng-ùi lōu--tang khùn-he|k. Mn̂g-thû tùi I tà^, [33] Nán tõ khuàng-iá kâi tī-hng tshông-tî-kò õi-tit hiè^-tsōi piá^ hó-pun chiè^-tūa khûn-nâng chia|h-pá, né? [34] Iâ-sou mn̄g in, tà^, Nín ũ jie|h-tsōi-kò piá^? [35] Mn̂g-thû tà^, Chhit-kò kũa lân-ló hŵ-kiá^. Iâ-sou chiũ mẽng chèng-nâng tsõ-lo|h tī-mīn; [36] khie|h chhit-kò-piá^ kũa hẃ-kâi-hŵ, tsok-siā liáu peh-khui, hù-pun mn̂g-thû, mn̂g-thû chiũ khie|h-khwt chèng-nâng. [37] Lóng-tsóng chia|h kàu-pá: to|h-khí só-tshûn tshùi-tshùi kâi, chhit-nâ^ tĩ^-tĩ^. [38] Chia|h--kâi-nâng, tŵ hũ-jîn sòi-kiá^ tsw-gūa, ũ sì-tshoi^-nâng. [39] Iâ-sou sùa^-khui chèng-nâng, chiũ chiẽ^-tsûn lâi-kàu Muat-tã-la|h kâi tī-kài.

## 16

[STOP pg. 31]

# Má-khó Hok-im-tsṳ.

## 1

Siãng-tì kâi Kiáⁿ, Iâ-sou Ki-tok, I hok-im kâi khí-tsho [2] Chiè soiⁿ-tsai Íⁿ-sài-a só kì-tsài,

> Uá sái uá-kâi sài-chiá tõ lṳ́ mīn-tsôiⁿ,
>
> Lâi ṳ̃-pĩ lṳ́-kâi-lōu;
>
> [3] Khuàng-iá--kò ũ nâng-siaⁿ u-hàm tàⁿ,
>
> Tie̍h siu Tsú kâi tãu-lōu,
>
> Phah-tit I kâi lōu-kèⁿ;

[4] Iak-hân lâi, tõ khuàng-iá si-sói iũ thuân hùe-sim kâi sói-lói, sái tsũe tit-sià. [5] Iû-thài tshuân-tī, kũa Iâ-lũ-sat-léng kâi chèng-nâng, lóng-tsóng tshut--khṳ̀ chiũ i; jīn ka-kī kâi tsũe, tõ Iak-hân kâi chhiú--thâu siũ-sói tõ Iak-tãn hô.

[6] Iak-hân sĩ chhēng lo̍h-tho̍h mô, ēng phûe-tùa hâ-ie, chia̍h huâng-thâng kũa iá-bi̍t. [7] I thuân tàⁿ, Ũ che̍k-kâi tõ uá-āu--kò lâi, lêng-la̍t tūa--kùe uá, uá khut-sin lâi kāng I kói ôi-tùa sĩ m̄-kham. [8] Uá chêng chiang-tsúi kāng nín si-sói; nā-sĩ I àiⁿ chiang Siàⁿ-sîn kāng-nín si-sói.

[9] Tõ hṳ́ sù-jit--kan, tú-ngõ Iâ-sou tshông-tõ Ka-lĩ-lĩ kâi Ná-sat-le̍k lâi, tõ Iak-hân kâi chhiú--thâu siũ-sói tõ Iak-tãn hô. [10] Sûi-chiet tshông-tsúi khí--lâi, chiũ thóiⁿ-kìⁿ thiⁿ phùa-khui, kũa Siàⁿ-sîn chhin-chhiẽⁿ hún-chiáu kàng-lo̍h tõ I sin-chiēⁿ: [11] iũ ũ siaⁿ tshông-tõ thiⁿ tshut, Lṳ́ sĩ uá-kâi Aì-tsṳ́, uá ũi-lṳ́ hí-zua̍t.

[12] Siàⁿ-sîn sûi-chiet kúaⁿ I tshut--khṳ̀ khuàng-iá. [13] I tõ khuàng-iá sì-tsa̍p-ji̍t siũ Sat-tãn kâi iú-ho̍k; kāng iá-siù tsò-pû; chèng thien-sài ho̍k-sṳ̃ I.

[14] Iak-hân siu-kìm tsṳ-ãu, Iâ-sou lâi tõ Ka-lĩ-lĩ, thuân Siãng-tì kâi hok-im, chiũ tàⁿ, [15] Ji̍t-khî múaⁿ--liáu, Siãng-tì kok kṳ̃n--liáu: nín tie̍h hùe-sim, iũ sìn hok-im.

[16] Tùi Ka-lĩ-lĩ hái-kîⁿ keng-kùe, thóiⁿ-kìⁿ Si-mn̂g, kũa Si-mn̂g kâi hiaⁿ-tĩ An-tit-lie̍t, pha-mãng tõ hái: in-ũi in sĩ lia̍h-hŵ kâi nâng. Iâ-sou chiũ tùi-in tàⁿ, Nín lâi-tùe tõ uá-ãu, uá chiũ sái nín tsò tit-nâng kâi nâng, zû tit-hŵ che̍k-iēⁿ. [18] In sûi-chiet chiũ siá-khui hiàⁿ-kâi-mãng, lâi tshông Iâ-sou.

[19] Iâ-sou kiâⁿ chìn-tsôiⁿ se-su, iũ thóiⁿ-kìⁿ Si-pí-thài kâi kiáⁿ Iá-kok, kũa i-kâi hiaⁿ-tĩ Iak-hân, in iā sĩ tõ tsûn--kò tõ póu-mãng. [20] Iâ-sou sûi-chiet chiũ kiè in: in chiũ siá-khui in-kâi-pẽ Si-pí-thài kāng iông-kang kâi nâng tsò-pû tõ-tsûn, khṳ̀ tùe tõ Iâ-sou ãu.

[21] In sù-nâng ji̍p Ka-pek-lông; Iâ-sou sûi-chiet tõ an-sek-ji̍t ji̍p hũe-tn̂g chiũ kà-hùe. [22] Chèng-nâng thiaⁿ I kâi kà-hùe chiũ khî-ĩ: in-ũi Iâ-sou kà-hùe in sĩ chhin-chhiẽⁿ ũ-khuân, m̄ chhin-chhiẽⁿ hiàⁿ-kâi tha̍k-tsṳ-nâng.

[23] Tõ in-kâi hũe-tn̂g sûi-chiet ũ kâi nâng, ũ siâ-sîn tshâng tõ i-sin; [24] i hàm--tàⁿ, Ná-sat-le̍k kâi Iâ-sou, ún kāng-lṳ́ sĩ-mih kan-sia̍p? lṳ́ sĩ lâi tu-mit ún, mé? uá tsai lṳ́ sĩ tî-tiâng, sĩ Siãng-tì kâi Siàⁿ-chiá. [25] Iâ-sou cheh i, tàⁿ, Lṳ́ tiām-tiām, tie̍h lī-khui i tshut--lâi. [26] Hṳ́-kâi siâ-sîn sái hṳ́-kâi-nâng thiu-thek, iáu tūa-siaⁿ háu-hàm, chiũ lī-khui i tshut--lâi.

[27] Chèng-nâng hāi-ĩ, tì-kàu jī-ke mn̄g--tàⁿ, Kâi sĩ tsò-nî? sĩ sin-kà--liáu! I ēng-khuân mẽng siâ-sîn, siâ-sîn iā thiaⁿ-tshông I. [26] Iâ-sou kâi miâⁿ-siaⁿ sûi-chiet thuân-pùa pìn Ka-lĩ-lĩ sì-hng.

[29] Kàu tshut hũe-tn̂g liáu, chiũ sûi-chiet kũa Iá-kok Iak-hân, ji̍p Si-mn̂g kũa An-tit-lie̍t kâi tshù-lãi. [30] Si-mn̂g kâi tiẽⁿ-ḿ ũ sie-jie̍t-pēⁿ tõ-u̍t; sûi-chiet ũ nâng lâi pò-tsai Iâ-sou: [31] Iâ-sou chiũ bûa--khṳ̀ lĩm i-kâi-chhiú, khan i khí--lâi; sie-jie̍t chiũ thò, hũ-jîn chiũ ho̍k-sṳ̃ in.

[32] Kàu mê-hng, ji̍t lo̍h kâi sî-hāu, ũ tùa tì-pēⁿ kâi nâng, kũa pun kúi só-tùe kâi nâng, lóng-tsóng lâi chiũ Iâ-sou. [33,34] Pìn-siâⁿ lóng-tsóng tsũ-chi̍p tõ mn̂g-tsôiⁿ. Iâ-sou ui-hó ke-ke pēⁿ-nâng sĩ tì kak-iēⁿ-pēⁿ kâi, iũ to̍k-tshut tsōi-tsōi kúi; m̄ tsún hṳ́-kâi-kúi tàⁿ-ūe, in-ũi kúi pat I.

[35] Mùa-mn̂g-khí, thiⁿ huân-liáu ka-lô kng, Iâ-sou chiũ tsáu-khí, tshut--khṳ̀ khuàng-iá kâi tī-hng, tõ-hṳ́-kò khî-táu. [36] Si-mn̂g kũa kāng-i tâng-tõ kâi nâng iā chhîm-tùe I; [37] íⁿ-keng tshūe--tie̍h I, in chiũ kāng I tàⁿ, Chèng-nâng tõ-tshūe lṳ́. [38] Iâ-sou chiũ tùi-in tàⁿ, Nán chhiáⁿ lâi-khṳ̀ pa̍t-kò, ji̍p lîn-kṳ̃n kâi hieⁿ-ip uá tõ-hṳ́-kò iā lâi thuân-tãu; in-ũi uá sĩ ũi-tie̍h chí-kâi-sṳ̄ chiàⁿ tshut--lâi. [39] Iâ-sou chiũ pìn Ka-lĩ-lĩ ji̍p in-kâi hũe-tn̂g, thuân-tãu to̍k-kúi.

[40] Ũ che̍k-kâi-nâng thái-ko bûa--lâi khiû Iâ-sou, kũi I, iũ tùi I tàⁿ, Lṳ́ jia̍k-sĩ khéng, chiũ õi-sái uá chheng-kiet. [41] Iâ-sou kâi sim kám-tõng, chiũ tshun-chhiú àn--i, kāng-i tàⁿ, Uá khéng: lṳ́ hó chheng-kiet. [42] Hṳ́-kâi thái-ko-pēⁿ sûi-chiet chiũ lī-khui hṳ́-kâi-nâng, i chiũ chheng-kiet. [43] Iâ-sou ngiâm-ngiâm kàu-kài i, chiũ sûi-sî sái i tshut--khṳ̀, iũ tùi-i tàⁿ, [44] Lṳ́ tie̍h tsṳ́-sòi mài kāng-nâng tàⁿ: tãn-sĩ tie̍h-khṳ̀, pun chì-si thóiⁿ lṳ́, iā in-ũi lṳ́ tit--tie̍h chheng-kiet chiũ tie̍h-hièn Mô-si só-mẽng kâi lói-mue̍h, tùi chèng-nâng tsò chèng-kṳ̃. [45] Nā-sĩ hṳ́-kâi-nâng tshut--khṳ̀, khui-kháu thuân chí-kâi-sṳ̄ tsōi-tsōi, sì-tshù pùa-ji̍p-siâⁿ--liáu, chiũ-sĩ khiã-khí tõ gūa-kháu, khuàng-iá kâi tī-hng: nâng tshông-tõ sì-hng lâi-chiũ I.

## 2

Sù-ji̍t ãu Iâ-sou iũ ji̍p Ka-pek-lông, hong-bûn I tõ hṳ́-tshù-lãi. [2] Chiũ ũ tsōi-tsōi-nâng lâi tsũ-chi̍p, tì-kàu tshûn bô khàng-tī, liên-kũa mn̂g-kha iā bô: Iâ-sou chiũ káng-tãu pun in thiaⁿ.

[3] Ũ nâng tùa che̍k-kâi nńg-huang-pēⁿ kâi nâng lâi-chiũ Iâ-sou, sì-kâi-nâng kng i lâi. [4] In-ũi nâng kàu-khûn, bõi-tit kṳ̃n-bûa Iâ-sou, chiũ thiah I só-tõ hṳ́-kâi tshù-téng: íⁿ-keng thiah-khui--liáu, chiũ chiang hṳ́-kâi nńg-huang-pēⁿ u̍t tõ mîn-íⁿ tũi--lo̍h-khṳ̀. [5] Iâ-sou thóiⁿ-kìⁿ in sìn, chiũ tùi nńg-huang kâi pēⁿ-nâng tàⁿ, Nôu a, lṳ́-kâi-tsũe sià-mién--liáu. [6] Tha̍k-tsṳ-nâng ũ sù-nâng tsõ tõ-hṳ́-kò, sim-lãi ngí-lũn, tàⁿ, [7] Chí-kâi-nâng tsò-nî tàⁿ-tshut chièⁿ-seⁿ kâi ūe, né? sĩ chhiàm-buáng: tṳ̂ che̍k-kâi, chiũ-sĩ Siãng-tì, tsṳ-gūa, tî-tiâng õi sià-mién nâng kâi tsũe, né? [8] Iâ-sou sim-sîn sûi-chiet tshat-tsai in tõ sim-tang ũ chièⁿ-seⁿ ngí-lũn, chiũ tùi-in tàⁿ, Nín tsò-nî tõ-sim-tang ngí-lũn chí chiàⁿ-kâi-sṳ̄, né? [9] Ho̍k-sĩ tùi nńg-huang kâi pēⁿ-nâng tàⁿ, Lṳ́-kâi-tsũe sià-mién--liáu; ho̍k-sĩ tàⁿ, Khí--lâi, taⁿ lṳ́-kâi mîn-íⁿ kiâⁿ--khṳ̀, tî-kiãⁿ kōi? [10] Taⁿ, in-ũi àiⁿ-sái nín tsai Jîn-tsṳ́ tõ tī ũ khuân-lêng lâi sià-tsũe (chiũ tùi nńg-huang kâi pēⁿ-nâng tàⁿ), [11] Uá mẽng lṳ́ khí--lâi, taⁿ lṳ́-kâi mîn-íⁿ, tńg--khṳ̀ lṳ́-tshù. [12] Hṳ́-kâi-nâng chiũ khí--lâi, sûi-chiet taⁿ mîn-íⁿ, tng chèng-nâng mīn-tsôiⁿ chiũ tshut--khṳ̀; tì-kàu chèng-nâng lóng-tsóng hãi-ĩ, kui iông-kuang tõ Siãng-tì, tàⁿ, Nán tshông būe-pat thóiⁿ-kìⁿ àn-chièⁿ-seⁿ.

[13] Iâ-sou iũ tùi hái-kîⁿ tshut--khṳ̀; chèng nâng bûa-khṳ̀ chiũ I, Iâ-sou chiũ kà-hùe in. [14] Kiâⁿ tùi hṳ́-kò kùe, thóiⁿ-kìⁿ A-le̍k-hui kâi kiáⁿ Lĩ-mūi, tsõ tõ hiàng-kuan, Iâ-sou kiè i, tàⁿ, Lâi-tùe uá. I chiũ khí-sin tùe I khṳ̀.

[15] Tú-ngõ Iâ-sou tõ i-kâi ke--tang tsõ-sia̍h, ke-ke sùe-lī kũa tsũe-jîn kāng Iâ-sou kũa I kâi mn̂g-thû tsò-pû tsõ--lo̍h-khṳ̀: in-ũi hṳ́-khí-nâng sĩ tsōi, iā ũ tùe-tshông Iâ-sou. [16] Huap-lĩ-sài nâng--tang kâi tha̍k-tsṳ-nâng, che̍k thóiⁿ-kìⁿ Iâ-sou kāng tsũe-jîn kũa sùe-lī tsò-pû chia̍h, chiũ tùi Iâ-sou kâi mn̂g-thû tàⁿ, I sĩ kāng sùe-lī kũa tsũe-jîn tsò-pû ím-chia̍h. [17] Iâ-sou thiaⁿ-kìⁿ, chiũ tùi-in tàⁿ, Khiâng-tsàng kâi nâng mín-ēng--tie̍h ui-seng, chiũ-sĩ tì-pēⁿ kâi nâng chiũ ēng--tie̍h: uá lâi m̄-sĩ àiⁿ-chie ngĩ-jîn, zûi-sĩ àiⁿ-chie tsũe-jîn.

[18] Iak-hân kâi mn̂g-thû kũa Huap-lĩ-sài nâng hṳ́-hûe tõ kìm-chia̍h: in lâi mn̄g Iâ-sou, tàⁿ, Iak-hân kâi mn̂g-thû kũa Huap-lĩ-sài nâng ũ kìm-chia̍h, lṳ́-kâi mn̂g-thû bô kìm-chia̍h, sĩ tsò-nî, né? [19] Iâ-sou tùi-in tàⁿ, Hō-hí kâi nâng ũ sin-nn̂g tsò-pû tõ--kò, khá-hó kìm-chia̍h, né? huân-liáu ũ sin-nn̂g tsò-pû-tõ, chiũ put-lêng kìm-chia̍h. [20] Zûi-sĩ chiang-lâi sin-nn̂g kāng-in kiáng-pie̍t--khṳ̀, kàu hṳ́-ji̍t in pit-tiāⁿ àiⁿ kìm-chia̍h. [21] Tshuân-bô nâng ēng nguân-tsng kâi pòu-tshùi thīⁿ tõ kū-saⁿ: khióng-ùi só-póu kâi hāi--tie̍h hṳ́-kâi-saⁿ, chiũ-sĩ sin hāi--tie̍h kū, li̍h--khṳ̀ zú-tūa. [22] Iā bô nâng tò sin-chiú tõ kū phûe-tō: khióng-ùi chiú li̍h-tiāu phûe-tō, chiú kũa tō chiũ hùi-huãi: zûi-sĩ sin-chiú sĩ tò tõ chhiⁿ kâi phûe-tō.

[23] Tú-ngõ Iâ-sou tõ an-sek-ji̍t tùi be̍h-tshân keng-kùe; I kâi mn̂g-thû tõ-kiâⁿ-lōu chiũ tõ-tiah be̍h-sūi. [24] Huap-lĩ-sài nâng tùi Iâ-sou tàⁿ, In tõ an-sek-ji̍t tsò chí-kâi m̄-ha̍h-ngî kâi sṳ̄, sĩ tsò-nî, né? [25] Iâ-sou tùi-in tàⁿ, Tã-phek kũa sûi-tsõng kâi nâng, khueh-hua̍t tóu khùn hṳ́-sî, só-tsò kâi sṳ̄, nín khá-sĩ m̄-pat-tha̍k, héⁿ? [26] Tng A-pí-a-thap tsò chì-si-chiáng kâi sî-hāu, Tã-phek ji̍p Siãng-tì kâi keng, chia̍h pái-siet kâi piáⁿ, siãng-chhiáⁿ pun sûi-tsõng kâi nâng; tãn-sĩ chí-kâi-piáⁿ, tŵ chì-si tsṳ-gūa, pa̍t-nâng chia̍h, chiũ m̄-ha̍h-ngî. [27] Iâ-sou iũ tàⁿ, Sĩ an-sek-ji̍t ũi-tie̍h nâng, m̄-sĩ nâng ũi-tie̍h an-sek-ji̍t, chiàⁿ-ũ: [28] kù-tshṳ́ Jîn-tsṳ́ iā sĩ an-sek-ji̍t kâi tsú.

## 3

Iâ-sou iũ ji̍p--khṳ̀ hũe-tn̂g; hṳ́-kò ũ che̍k-nâng chiah-chhiú phien-kou. [2] Chèng-nâng chiũ thàm-thóiⁿ Iâ-sou an-sek-ji̍t ũ ui i--mé; in-ũi àiⁿ-kò I. [3] Iâ-sou tùi chhiú phien-kou kâi nâng tàⁿ, Khiã tõ chí-tang. [4] Chiũ tùi hùaⁿ-nâng mn̄g--tàⁿ, Tõ an-sek-ji̍t kiâⁿ-siẽn, kiâⁿ-ak, kiù-miāⁿ, suah-miāⁿ, tî-kiãⁿ ha̍h-ngî, né? In hùaⁿ-nâng tiām-tiām. [5] Iâ-sou náu-ma̍k thóiⁿ chiu-ûi hùaⁿ-nâng, sĩ khùa-lṳ̃ in-kâi-sim pièn-ngẽⁿ, chiũ tùi hṳ́-kâi-nâng tàⁿ, Tshun-tshut lṳ́-kâi-chhiú. I chiũ tshun--tshut-lâi: i-kâi-chhiú chiũ ho̍k-nguân. [6] Huap-lĩ-sài nâng chiũ tshut--khṳ̀, sûi-sî kũa Hi-lu̍t táng kàu-niêⁿ, mông-hāi Iâ-sou, tsò-nî lâi tu-mit I.

[7] Iâ-sou kũa I kâi mn̂g-thû thò-khui kàu hái-kîⁿ: iā ũ che̍k-tūa-khûn nâng tshông Ka-lĩ-lĩ tùe--khṳ̀: iā ũ nâng tshông-tõ Iû-thài, Iâ-lũ-sat-léng, [8] Íⁿ-thú-mái, Iak-tãn gūa, kũa Thî-lô Si-tũn tsôiⁿ-ãu, thiaⁿ-tsai Iâ-sou só-kiâⁿ kâi tãi-sṳ̄, chiũ sêng tūa-khûn lâi chiũ I. [9] Iâ-sou kāng I kâi mn̂g-thû tàⁿ tie̍h-ũ chiah-tsûn-kiáⁿ tõ hāu-thāi I, ũi-tie̍h mín pĩ chèng-nâng chìⁿ--tie̍h, in-ũi nâng sĩ tsōi: [10] uân-khî Iâ-sou íⁿ-keng ui tsōi-tsōi nâng; tì-kàu huâm ũ pēⁿ-khóu kâi nâng lóng-tsóng pek-kṳ̃n àiⁿ lâi-mông I. [11] Tsùaⁿ-kâi siâ-sîn che̍k kìⁿ--tie̍h Iâ-sou, chiũ phak-lo̍h tõ I mīn-tsôiⁿ, u-hàm tàⁿ, Lṳ́ sĩ Siãng-tì kâi Kiáⁿ. [12] Iâ-sou ngiâm-ngiâm kìm-kài in mài hién-mêng I.

[13] Iâ-sou khí-khṳ̀ suaⁿ--kò, chiè I ka-kī só-àiⁿ chiũ tiãu-nâng: in chiũ khṳ̀-chiũ I. I chiũ siet-li̍p tsa̍p-jī nâng àiⁿ siêⁿ-siêⁿ tõ sin-piⁿ, iũ àiⁿ-sái in tshut--khṳ̀ thuân-tāu, [15,16] tit--tie̍h ũ khuân lâi to̍k-kúi: Iâ-sou chiũ chheng Si-mn̂g tsò Pí-tit; [17] Iũ ũ Si-pí-thài kâi kiáⁿ Iá-kok, kũa Iá-kok kâi tĩ Iak-hân; chí-nõ-nâng Iâ-sou chheng-tsò Pùan-nî-khî, ì-sṳ̀ chiũ-sĩ Lûi-tsṳ́: [18] iũ ũ An-tit-lie̍t, Hui-le̍k, Pa-to-lô-mái, Má-thài, To-má, A-le̍k-hui kâi kiáⁿ Iá-kok, kũa Ta̍t thài, kũa hãu-tsò Zũe kâi Si-mn̂g, [19] kũa bōi Iâ-sou kâi Ka-lia̍k nâng Iû-tã.

[20] Iâ-sou ji̍p kàu tshù-lãi. Chèng-nâng iũ-tsài tsũ-chi̍p, tì-kàu in àiⁿ-chia̍h tou bõi-tit. [21] Iâ-sou kâi chhin-iú thiaⁿ-tsai chí-kâi-sṳ̄ chiũ tshut-khṳ̀ àiⁿ-lâu I: in-ũi tàⁿ, I sĩ khuâng.

[22] Tshông-tõ Iâ-lũ-sat-léng lâi kâi tha̍k-tsṳ-nâng chiũ tàⁿ, I sĩ pĩ Pie̍t-si-phok só-tshâng, iā sĩ tàⁿ, I sĩ kõu kúi-uâng lâi to̍k-kúi.

[23] Iâ-sou hàm in bûa--lâi, chiũ siet phì-zũ kāng-in tàⁿ, Sat-tãn tsò-nî õi to̍k Sat-tãn, né? [24] Zû-jia̍k kok tsṳ̃-siang hun-cheⁿ, hṳ́-kâi kok chiũ put-lêng sêng-lip. [25] Zû-jia̍k ke tsṳ̃-siang hun-cheⁿ, hṳ́-kâi-ke chiang-lâi put-lêng sêng-lip. [26] Tháng-jia̍k Sat-tān khí--lâi kong-khek ka-kī, tsṳ̃-siang hun-cheⁿ, iā chiũ put-lêng sêng-li̍p, pit tì-kàu mua̍t-buâng. [27] Bô nâng õi ji̍p ióng-sṳ̃ kâi tshù-lãi, lâi-kiap i-kâi ke-tsṳ, bũ-pit tie̍h soiⁿ pa̍k chí-kâi ióng-sṳ̃, ãu chiàⁿ kiap i-kâi tshù-lãi. [28] Uá khak-si̍t kāng nín tàⁿ, Chèng-jîn-tsṳ́ che̍k-chhiet só-huãm kâi tsũe, bô lũn húiⁿ-pãng tsò-nî húiⁿ-pãng kâi ūe, lóng-tsóng hó tit-tie̍h sià-mién: [29] nā-sĩ put-lũn tî-tiâng húiⁿ-pãng Siàⁿ-sîn tsong-kú bô hó tit--tie̍h sià-mién, sĩ huãm-tie̍h ióng-tõ kâi tsũe: [30] uân-khî nâng tàⁿ Iâ-sou pĩ siâ-sîn só-tshâng.

[31] Iâ-sou kâi a-bó kũa I kâi hiaⁿ-tĩ lâi; khiā tõ gūa, sái nâng bûa--khṳ̀ hàm I. [32] Ũ che̍k-khûn-nâng ûi Iâ-sou tõ-tsõ; ũ nâng kāng Iâ-sou tàⁿ, Lṳ́-kâi a-bó kũa lṳ́-kâi hiaⁿ-tĩ tõ gūa-kháu lâi-tshūe lṳ́. [33] Iâ-sou tùi-in tap-tàⁿ, Tî-tiâng sĩ uá-kâi-bó, uá-kâi hiaⁿ-tĩ, né? [34] Sì-ûi thóiⁿ ûi-tsõ kâi chèng-nâng, chiũ tàⁿ, Nín thóiⁿ uá-kâi-bó kũa uá-kâi hiaⁿ-tĩ! [35] Uân-in put-lũn tî-tiâng tsun-kiâⁿ Siãng-tì kâi chí-ì, chiũ-sĩ uá-kâi hiaⁿ-tĩ, chí-mūe, kũa a-bó.

## 4

[STOP pg. 67]

# Sài-thû Hẽng-tn̄g.

## 1

Thî-o-hui-lô a, uá tsò hṳ́-kâi tsôiⁿ-tsṳ sĩ lũn Iâ-sou khí-thâu kiâⁿ-sṳ̄ kà-hùe, [2] chì-kàu thoh Siàⁿ-sîn hiáu-zũ só-suán kâi sài-thû tsṳ-ãu, pĩ ín-chiap chiẽⁿ-thiⁿ kâi ji̍t, chí chiàⁿ-kâi-sṳ̄: [3] Iâ-sou siũ-hāi tsṳ-ãu iā ũ ke-ke chèng-kṳ̃ hién ka-kī seⁿ-ua̍h tõ-kò pun sài-thû thóiⁿ-kìⁿ, hién-hīn pun in thóiⁿ ũ sì-tsa̍p ji̍t tsṳ-kú, káng-lũn Siãng-tì kok kâi sṳ̄: [4] kāng sài-thû tâng tsũ-chi̍p chiũ hun-hù in, tàⁿ, Mài lī-khui Iâ-lũ-sat-léng, tie̍h hāu-thãi Pẽ soiⁿ só èng-hṳ́, chiũ-sĩ nín pat-thiaⁿ uá tàⁿ--kâi: [5] in-ũi Iak-hân sĩ ēng-tsúi si-sói; nā-sĩ nín ke bô kúi-ji̍t pit-tiāⁿ tõ Siàⁿ-sîn niáⁿ-sói.

[6] In tsũ-chi̍p tõ-kò chiũ mn̄g I, tàⁿ, Tsú, lṳ́ àiⁿ chiang kok-pèⁿ kui-ho̍k Íⁿ-sek-lie̍t sĩ tõ-chí-hûe a m̄-sĩ? [7] I chiũ tùi-in tàⁿ, M̄-hó pun nín tsai sî-ji̍t kũa tiāⁿ-khî, chiũ-sĩ Pẽ chip ka-kī kâi khuân só tsú-tiāⁿ--kâi. [8] Nā-sĩ Siàⁿ-sîn kàng-lîm nín, nín chiũ tit-tie̍h ũ khuân: chiũ ũi-tie̍h uá tsò chèng-kṳ̃, tõ Iâ-lũ-sat-léng, pìn Iû-thài, Sat-má-lĩ-a, chì-kàu tī-ke̍k.

[9] Íⁿ-keng tàⁿ chí-kâi-ūe liáu, huàⁿ-nâng chiàⁿ tõ-thóiⁿ, I chiũ pĩ ín-chiap tõ-chiēⁿ: iā ũ hûn lâi-chia I, bô khṳt in thóiⁿ-kìⁿ.

[10] I tõ seng-chiẽⁿ kâi sî-hāu, in chiàⁿ-nâng tsuan-tsuan tõ mōⁿ thiⁿ, hut-jiên ũ nõ-nâng chhēng pe̍h-saⁿ khiã tõ in sin-piⁿ; [11] chiũ tàⁿ, Ka-lĩ-lĩ nâng, nín tsò-nî khiã tõ mōⁿ thiⁿ, né? chí-kâi Iâ-sou tshông-tõ nín--kò chièⁿ-seⁿ pĩ ín-chiap chiẽⁿ-thiⁿ, iā-àiⁿ chièⁿ-seⁿ tsài-lâi, chhin-chhiẽⁿ nín thóiⁿ-kièn I seng-thiⁿ che̍k-iēⁿ.

[12] Aũ in chiũ tshông hṳ́-kâi suaⁿ, miâⁿ kiè-tsò Kaⁿ-náⁿ suaⁿ, tò-tńg--lâi Iâ-lũ-sat-léng, chí-kâi suaⁿ kṳ̃n Iâ-lũ-sat-léng, lî ũ che̍k an-sek-ji̍t kâi lōu-thâu. [13] Ji̍p-lâi-kàu, chiẽⁿ-khṳ̀ in só khiã-khí kâi lâu-téng; chiũ-sĩ ũ Pí-tit, kũa Iak-hân, kũa Iá-kok, kũa An-tit-lie̍t, Hui-le̍k kũa To-má, Pa-to-lô-mái kũa Má-thài, A-le̍k-hui kâi kiáⁿ Iá-kok, kũa Si-mn̂g, chheng-tsò Zũe, kũa Iá-kok, kâi kiáⁿ Iû-tã. [14] Chí chiàⁿ-nâng kāng sù-kâi hũ-jîn, kũa Má-lĩ-a, sĩ Iâ-sou kâi a-bó, kũa I kâi hiaⁿ-tĩ lóng-tsóng tsuan-sim tâng-ì tõ khî-táu.

[15] Tng-sî ũ nâng tsũ-chi̍p sêng-khûn, iak-lia̍k ũ che̍k-peh jī-tsa̍p miâⁿ, Pí-tit tõ chèng hiaⁿ-tĩ--tang khiã--khí-lâi, tàⁿ,

[16] Hiaⁿ-tĩ a, Siàⁿ-sîn soiⁿ-tsá thoh Tã-phek kâi tshùi só-tàⁿ lũn-ki̍p Iû-tã, chiũ-sĩ kāng lia̍h Iâ-sou kâi nâng tshūa-lōu--kâi, chí-kâi-tsṳ ũ èng-ngiām sĩ pńg-téng. [17] In-ũi chí-kâi-nâng sĩ sǹg tõ nán siàu-lãi, tit ũ hūn tõ nán chí-kâi-cheh. [18] (Chí-kâi-nâng chiang tsò-put-ngĩ só-tit-siéⁿ kâi lĩ bói-tī; tò-thâu pua̍h --lo̍h-khṳ̀, tóu phùa, i-kâi-tn̂g lóng-tsóng lâu--tshut-lâi.

[19] Chí-kâi-sṳ̄ Iâ-lũ-sat-léng kâi kṳ-mîn lóng-tsóng tit-tsai; kù-tshṳ́ in-kâi thóu-thâm hṳ́ che̍k-kò-tī chiũ kiè-tsò A-kek-tã-má, chiũ-sĩ Hueh-tī.) [20] Chiũ-sĩ Si-phien só-tsài,

> I kâi tshù tie̍h huang-hùi,
>
> Bô-nâng khiã-khí tõ-kò:

Iũ tàⁿ,

> I kâi cheh-hūn tie̍h pa̍t-nâng tng.

[21] Taⁿ tshông-tõ nán tâng-phũaⁿ kâi nâng, chiũ-sĩ thàng Tsú Iâ-sou tõ nán--tang tshut-ji̍p kâi sî-hāu, [22] tsṳ̃ Iak-hân si-sói khí-thâu, kàu Tsú lī-khui nán pĩ ín-chiap tõ-chiēⁿ hṳ́-ji̍t, taⁿ khî-tang tie̍h che̍k-nâng kāng-nán pêⁿ-tâng lâi-chèng-kṳ̃ I kâi ho̍k-ua̍h.

[23] In chiũ kṳ́-khí nõ-nâng, chiũ-sĩ Iak-sek, iũ miâⁿ tsò Pa-sat-pa, pie̍t-hō Iû-sṳ̃-tu, kũa Má-thî-a. [24] Chiũ khî-táu, tàⁿ, Tsú, lṳ́ tsai chèng-nâng kâi sim, chí nõ-nâng--tang [25] khiû lṳ́ chí-mêng lṳ́ sĩ suán tî-che̍k-nâng lâi-kṳ chí-kâi chip-sṳ̃ sài-thû kâi ūi, uân-in Iû-tã lī-khui chí-kâi-ūi khṳ̀ ka-kī kâi ūi. [26] Chiũ kāng-in iê-chhiam; chhiam sĩ iê-tie̍h Má-thî-a; i chiũ kāng tsa̍p-it kâi sài-thû sǹg-tsò tâng-téng.

## 2
