# Kū-ieh Soiⁿ-tsai Hap-ki, Sat-ka-lĩ-a, kũa Má-la̍h-ki, Saⁿ-nâng kâ tsṳ. E̍k tsò Tîe-chiu Pe̍h-ūe.

Sùaⁿ-thâu: Lói-pài-tn̂g, Hông-soh-hṳn ìn. 1895.

# Soiⁿ-tsai-nâng Hap-ki kâi tsṳ.

## 1
<!-- Soiⁿ-tsai-nâng Hap-ki kâi tsṳ 1-->

Tã-lī-u uâng jī nîⁿ, la̍k gue̍h, chhiu-it ji̍t, Iâ-hô-hûa kâi ūe thoh tõ soiⁿ-tsai nâng Hap-ki kâi chhiú, lâi thuân-pun Iû-tã kâi mîn-chiáng, chiũ-sĩ Siet-thiet kâi kiáⁿ Só-lô-pa-pek; kũa chì-si-chiáng, chiũ-sĩ Iak-sat-tap kâi kiáⁿ Iak-su-a, tàⁿ,
[2] Buān-khûn kâi Tsú Iâ-hô-hûa chièⁿ-seⁿ tàⁿ; Chí-kâi peh-sèⁿ sĩ tàⁿ, Tie̍h-lâi kâi sî-hāu būe-kàu, chiũ-sĩ Iâ-hô-hûa kâi tshù tie̍h kiẽn-khí kâi sî-hāu.
[3] Iâ-hô-hûa kâi ūe chiũ thoh tõ soiⁿ-tsai nâng Hap-ki kâi chhiú, tàⁿ.

[4] Chí-kâi tshù phau-hng tõ-kò, chí-kâi sî-hāu khá-sĩ nín ka-kī hó khiã-khí nín phou tshâ-póiⁿ kâi tshù, né?
[5] Taⁿ, buān-khûn kâi Tsú Iâ-hô-hûa chièⁿ-seⁿ tàⁿ; Nín tie̍h ēng-sim tui-siẽⁿ nín só-kiâⁿ kâi lōu.
[6] Nín ũ iā-chéng tsōi, siu-ji̍p chié; nín chia̍h, iā būe-ũ pá; nín ím, iã būe-ũ thiàng-hí; nín chhēng i-ho̍k, iā bô-nâng sie; thàn kang-chîⁿ kâi nâng thàn-liáu sĩ tshō-pàng phùa-khang kâi tō.

[7] Buān-khûn kâi Tsú Iâ-hô-hûa chièⁿ-seⁿ tàⁿ; Nín tie̍h ēng-sim tui-siẽⁿ nín só-kiâⁿ kâi lōu.
[8] Nín tie̍h chiẽⁿ-suaⁿ, tshú tshâ-liāu lâi kiẽn-khí chí-kâi tshù; uá chiũ pit hí-huaⁿ i, iā chiũ tit iông-kuang, chiũ-sĩ Iâ-hô-hûa só-tàⁿ.
[9] Nín sĩ mōⁿ tsōi, ũe! só-tit sĩ kàu lân-ló; nín siu-ji̍p tshù tsṳ-ãu, uá iā tshue-tiāu i. Buān-khûn kâi Tsú Iâ-hô-hûa tàⁿ, Sĩ tsò-nî né? Sĩ ũi-tie̍h uá-kâi tshù phau-hng tõ-kò, iáu nín kak-nâng sĩ tsáu-khṳ̀ ka-kī kâi tshù.
[10] Kù-tshṳ́ ũi-tie̍h nín kâi uân-kù thiⁿ chiũ tsó-chí bô lo̍h-lōu, kũa tī tsó-chí bõi seⁿ-súaⁿ.
[11] Uá chiũ mẽng khàn-ũaⁿ kàng-ki̍p tī, kũa chèng-suaⁿ, kũa tõ ngóu-kak, kũa sin-chiú, kũa iû, kũa huâm tĩ só-tshut kâi, kũa nâng, kũa cheng-seⁿ, kũa huâm nâng-chhiú só-tsò kâi kang.

[12] Siet-thiet kâi kiáⁿ, Só-lô-pa-pek, kũa chì-si-chiáng Iak-su-a, chiũ-sĩ Iak-sat-tap kâi kiáⁿ, kũa só-tshûn kâi chèng peh-sèⁿ, chiũ lóng-tsóng thiaⁿ-tshông in-kâi Siãng-tì Iâ-hô-hûa kâi siaⁿ, kũa soiⁿ-tsai nâng Hap-ki kâi ūe, zû in-kâi Siãng-tì Iâ-hô-hûa khién-sái i; peh-sèⁿ iā kiaⁿ-kũ tõ Iâ-hô-hûa mīn-tsôiⁿ.

[13] Iâ-hô-hûa kâi sài-chiá Hap-ki chiũ chiang Iâ-hô-hûa só-mẽng i kâi ūe, tùi peh-sèⁿ tàⁿ; tàⁿ, Uá sĩ kāng-nín tâng-tõ, chiũ-sĩ Iâ-hô-hûa só-tàⁿ.

[14] Iâ-hô-hûa iā chiũ kiah-chhéⁿ Iû-tã kâi mîn-chiáng, chiũ-sĩ Siet-thiet kâi kiáⁿ, Só-lô-pa-pek kâi sim-sîn, kũa chì-si-chiáng Iak-su-a, chiũ-sĩ Iak-sat-tap kâi kiáⁿ, kâi sim-sîn, kũa só-tshûn kâi chèng peh-sèⁿ kâi sim-sîn; in chiũ lâi, kũa tsò-kang tõ in-kâi Siãng-tì, chiũ-sĩ buān-khûn kâi Tsú Iâ-hô-hûa, kâi tshù,
[15] chiũ-sĩ tõ Tã-lĩ-u uâng jī nîⁿ, la̍k gue̍h, jī-tsa̍p-sì ji̍t.

## 2
<!-- Soiⁿ-tsai-nâng Hap-ki kâi tsṳ 2-->

Chhit gue̍h, jī-tsa̍p-it ji̍t, ũ Iâ-hô-hûa kâi ūe thoh tõ soiⁿ-tsai nâng Hap-ki kâi chhiú, tàⁿ,
[2] Taⁿ tie̍h tùi Iû-tã kâi mîn-chiáng, chiũ-sĩ Siet-thiet kâi kiáⁿ Só-lô-pak-pek; kũa tùi chì-si-chiáng Iak-su-a, chiũ-sĩ Iak-sat-tap kâi kiáⁿ; kũa tùi só-tshûn kâi peh-sèⁿ, tàⁿ,

[3] Nín tsṳ-tang ũ tî-tiâng tshûn tõ-kò soiⁿ pat thóiⁿ-kìⁿ chí-kâi tshù thâu-tshái kâi iông-kuang? taⁿ nín iũ thóiⁿ-tie̍h tsãi-seⁿ? taⁿ khá-m̄-sĩ tõ nín ma̍k-tsôiⁿ chhin-chhiẽⁿ bô-ũ hièⁿ-seⁿ, né?
[4] Tãn-sĩ, Só-lô-pa-pek a! lṳ́ tie̍h hùn-la̍t, chiũ-sĩ Iâ-hô-hûa só-tàⁿ; kũa chì-si-chiáng Iak-su-a, chiũ-sĩ Iak-sat-tap kâi kiáⁿ, lṳ́ iā tie̍h hùn-la̍t; kũa nín chí-kâi tī kâi chèng peh-sèⁿ, nín iā tie̍h hùn-la̍t, chiũ tsò-kang, chiũ-sĩ Iâ-hô-hûa só-tàⁿ: in-ũi uá kāng-nín tâng-tõ, chiũ-sĩ buān-khûn kâi Tsú Iâ-hô-hûa só-tàⁿ.
[5] Chiũ-sĩ chiè nín tshut Ai-ki̍p hṳ́-sî uá só kāng-nín ieh kâi ūe, uá-kâi sîn iā sĩ kṳ-tsũ tõ nín tsṳ-tang: taⁿ nín mài-kiaⁿ.

[6] In-ũi buān-khûn kâi Tsú Iâ-hô-hûa chièⁿ-seⁿ tàⁿ; Huân-liáu ke che̍k-tshṳ̀, keh bô-kú, uá chiũ àiⁿ chín-tõng thiⁿ kũa tī, kũa hái kũa le̍k-tī;
[7] uá iā àiⁿ chín-tõng chèng lie̍t-pang; chèng lie̍t-pang khó tien-tõng kâi chiũ àiⁿ-lâi, uá iā àiⁿ chiang iông-kuang lâi tshong-múaⁿ chí-kâi tshù, chiũ-sĩ buān-khûn kâi Tsú Iâ-hô-hûa só-tàⁿ.
[8] Ngŵn sĩ uá-kâi, kim iā sĩ uá-kâi, sĩ buān-khûn kâi Tsú Iâ-hô-hûa só-tàⁿ.
[9] Chí-kâi tshù ãu-lâi kâi iông-kuang pit zú-tūa kùe thâu-tshái kâi; sĩ buān-khûn kâi Tsú Iâ-hô-hûa só-tàⁿ: tõ chí-kâi tī-hng uá iā chiũ sṳ̀ phêng-khang, sĩ buān-khûn kâi Tsú Iâ-hô-hûa só-tàⁿ.

[10] Tã-lĩ-u jī nîⁿ, káu gue̍h, jī-tsa̍p-sì ji̍t, ũ Iâ-hô-hûa kâi ūe thoh tõ soiⁿ-tsai nâng Hap-ki kâi chhiú, tàⁿ,
[11] Buān-khûn kâi Tsú Iâ-hô-hûa chièⁿ-seⁿ tàⁿ, Taⁿ lṳ́ tie̍h chiang lu̍t-huap mn̄g chèng chì-si, tàⁿ,
[12] Jia̍k-sĩ ũ nâng phè siàⁿ-ne̍k tõ i-kâi saⁿ-kṳ, chiũ chiang i-kâi saⁿ-kṳ hôi--tie̍h piáⁿ, ho̍k-sĩ keⁿ, ho̍k-sĩ chiú, ho̍k-sĩ iû, a-sĩ che̍k-khài kâi chia̍h-mue̍h, iáu chí-kâi mue̍h khá-õi siàⁿ-kiet, mé? Chèng chì-si chiũ tap-tàⁿ, Bõi.
[13] Hap-ki chiũ tàⁿ, Jia̍k-sĩ ũ nâng ũi-tie̍h sin-si chiũ jiám u-ùe, iáu thãng--tie̍h chí tsùaⁿ-kâi mue̍h, chí-kâi mue̍h õi u-ùe a bõi? Chèng chì-si chiũ tap-tàⁿ, Pit õi u-ùe.
[14] Hap-ki chiũ tap-tàⁿ,

Iâ-hô-hûa tàⁿ, Chí-kâi peh-sèⁿ iā sĩ chièⁿ-seⁿ, kũa chí-kâi pang-tso̍k iā sĩ chièⁿ-seⁿ, tõ uá mīn-tsôiⁿ; kũa huâm in-kâi chhiú só-tsò kâi kang iā sĩ; in tõ hṳ́-kò só-hièn kâi mue̍h iā sĩ u-ùe.
[15] Taⁿ, nín iā chhiáⁿ ēng-sim tui-siẽⁿ, tsṳ̃ kim-ji̍t íⁿ-tsôiⁿ, tsṳ̃ tõ Iâ-hô-hûa kâi tōiⁿ būe-ũ che̍k-kò chie̍h tha̍h tõ chie̍h-chiēⁿ:
[16] tsṳ̃-tshông hṳ́-kâi sî-hāu jia̍k-sĩ ũ nâng lâi-kàu hṳ́-tu ngõu-kak, pńg ũ jī-tsa̍p táu kâi, iáu só-ũ sĩ tsa̍p-táu; ũ nâng lâi chiú-tsa̍h àiⁿ-thiu ngõu-tsa̍p àng, iáu só-ũ sĩ jī-tsa̍p.
[17] Huâm nín-kâi chhiú só-tsò kâi kang uá chiũ ēng ta-jiâu, seⁿ-kou, lo̍h-pha̍k, kâi hāi, lâi-cheh nín, nín iā huân-liáu bô kui-tńg tõ uá, chiũ-sĩ Iâ-hô-hûa só-tàⁿ.

[18] Taⁿ nín chhiáⁿ ēng-sim tui-siẽⁿ, tsṳ̃ kim-ji̍t íⁿ-tsôiⁿ, chiũ-sĩ tsṳ̃ káu gue̍h jī-tsa̍p-sì ji̍t, iā tsṳ̃-tshông pàng Iâ-hô-hûa kâi tōiⁿ-tn̂g kâi tī-kha hṳ́-ji̍t kàu-taⁿ, tie̍h tui-siẽⁿ--chē.
[19] Ngõu-kak ũ huân-liáu tõ tshng, mé? iā lũn-ki̍p phû-thô, kũa bô-hue-kúeⁿ, kũa sie̍h-liû, kũa kaⁿ-náⁿ, i tou būe-ũ seⁿ: tsṳ̃ kim-ji̍t khí uá àiⁿ hṳ́-hok pun nín.

[20] Hṳ́ che̍k-gue̍h, jī-tsa̍p-sì ji̍t, Iâ-hô-hûa kâi ūe tõiⁿ-jī tshṳ̀ thoh Hap-ki, tàⁿ,
[21] Tie̍h tùi Iû-tã kâi mîn-chiáng Só-lô-pa-pek tàⁿ ūe, tàⁿ,

[22] Uá àiⁿ chín-tõng thiⁿ kũa tī, uá iā àiⁿ léng-tó tsu-kok kâi tsō-ūi, iā àiⁿ pāi-huãi lie̍t-pang tsu-kok kâi khuân-la̍t; iā àiⁿ léng-tó tsu-chhia, kũa tsõ-chhia kâi nâng; bé kũa khiâ-bé kâi nâng iā pun hiaⁿ-tĩ kâi to-kiàm phah-pāi.
[23] Buān-khûn kâi Tsú Iâ-hô-hûa tàⁿ, Uá-po̍k Siet-thiet kâi kiáⁿ Só-lô-pa-pek a! tõ hṳ́-ji̍t uá pit àiⁿ-tshú lṳ́ tsò ìn, sĩ Iâ-hô-hûa só-tàⁿ: in-ũi uá ũ-suán lṳ́, chiũ-sĩ buān-khûn kâi Tsú Iâ-hô-hûa só-tàⁿ.

Hap-ki Tsong.

# Soiⁿ-tsai-nâng Sat-ka-lĩ-a kâi tsṳ.

## 1
<!-- Soiⁿ-tsai-nâng Sat-ka-lĩ-a kâi tsṳ 1-->

Tã-lĩ-u jī nîⁿ, poih gue̍h, Iâ-hô-hûa kâi ūe thoh soiⁿ-tsai-nâng Sat-ka-lī-a, sĩ Ĩ-to kâi sun, sĩ Pí-lí-kia kâi kiáⁿ, tàⁿ,
[2] Iâ-hô-hûa tūa huat-náu nín-kâi lie̍t-tsóu.
[3] Kù-tshṳ́ lṳ́ tie̍h tùi-in tàⁿ, Buān-khûn kâi Tsú Iâ-hô-hûa chièⁿ-seⁿ tàⁿ: Nín tie̍h kui-tńg tõ uá, chí-kâi sĩ buān-khûn kâi Tsú Iâ-hô-hûa só-tàⁿ; uá chiũ pit àiⁿ kui-tńg tõ nín; sĩ buān-khûn kâi Tsú Iâ-hô-hûa só-tàⁿ.
[4] Nín mài chhin-chhiẽⁿ nín-kâi lie̍t-tsóu, soiⁿ-tsá kâi soiⁿ-tsai-nâng ũ tùi-in u-hàm, tàⁿ, Buān-khûn kâi Tsú Iâ-hô-hûa chièⁿ-seⁿ tàⁿ, Nín taⁿ tie̍h lī nín-kâi ak-lōu kũa nín-kâi ak-sṳ̄ lâi kui-tńg: tãn-sĩ in m̄-thiaⁿ, iā m̄ thiaⁿ-hiàng tõ uá, chí-kâi sĩ Iâ-hô-hûa só-tàⁿ.
[5] Nín-kâi lie̍t-tsóu taⁿ tõ-tî-kò né? kũa chèng soiⁿ-tsai-nâng, in khá-õi seⁿ-tshûn kàu ióng-sì, mé?
[6] Nā-sĩ uá-kâi ūe, kũa uá-kâi kài-lu̍t, uá só-mẽng uá-kâi chèng-po̍k, chiũ-sĩ chèng soiⁿ-tsai nâng, chí-kâi khá-sĩ bô tui-ki̍p--tie̍h nín-kâi lie̍t-tsóu né? in chiũ kui-tńg, tàⁿ, Chhin-chhiẽⁿ buān-khûn kâi sṳ̄, chiè ún só-kiâⁿ kâi lōu, kũa chiè ún só-tsò kâi sṳ̄, I kúaⁿ-ũ chièⁿ-seⁿ thãi ún.

[7] Tã-lĩ-u jī nîⁿ, tsa̍p-it gue̍h, chiũ-sĩ Si-pua̍t gue̍h, jī-tsa̍p-sì ji̍t, Iâ-hô-hûa kâi ūe thoh soiⁿ-tsai-nâng Sat-ka-lī-a, sĩ Ĩ-to kâi sun, sĩ Pí-lí-kia kâi kiáⁿ, tàⁿ,

[8] Uá mê--tsṳ thóiⁿ-kìⁿ, thóiⁿ ũ che̍k-kâi nâng khiâ chhiah-bé, i chiũ khiã tõ hâm-im tī-hng kâi kang-liām-chhiū tsṳ-tang; tõ i pùe-ãu iā ũ sù-chiah bé, ũ chhiah kâi, ũ n̂g kâi, ũ pe̍h kâi.
[9] Uá chiũ tàⁿ, Uá-tsú a, chí tsùaⁿ-kâi sĩ sĩ-mih kâi né? Kāng-uá tàⁿ-ūe kâi thien-sài chiũ kāng-uá tàⁿ, Uá àiⁿ pun lṳ́ thóiⁿ chí tsùaⁿ-kâi sĩ sĩ-mih kâi.
[10] Khiã tõ kang-liām-chhiū tsṳ-tang hṳ́-kâi nâng chiũ tap-tàⁿ, Chí tsùaⁿ-kâi chiũ-sĩ Iâ-hô-hûa só-sái khṳ̀ iû-kiâⁿ pìn-tī kâi.
[11] In chiũ tùi Iâ-hô-hûa kâi sài-chiá, chiũ-sĩ khiã tõ kang-liām-chhiū tsṳ-tang kâi, tap-tàⁿ, Uń ũ iû-kiâⁿ pìn-tī, pìn-tī uaⁿ-kṳ tiām-chẽⁿ.

[12] Iâ-hô-hûa kâi sài-chiá chiũ tap-tàⁿ, Buān-khûn kâi Tsú Iâ-hô-hûa a, Lṳ́ náu-khì Iâ-lũ-sat-léng kũa Iû-tã tsu-siâⁿ, íⁿ-keng chí chhit-tsa̍p nîⁿ kú, àiⁿ-kàu jie̍h-kú bô liên-mién--tie̍h i, né?
[13] Iâ-hô-hûa chiũ ēng hó-ūe, ēng uaⁿ-ùe kâi ūe, lâi ìn-tap hṳ́-kâi kāng-uá tàⁿ-ūe kâi sài-chiá.
[14] Chièⁿ-seⁿ kāng-uá tàⁿ-ūe kâi sài-chiá chiũ tùi-uá tàⁿ, Lṳ́ tie̍h u-hàm, tàⁿ,

Buān-khûn kâi Tsú Iâ-hô-hûa chièⁿ-seⁿ tàⁿ, Uá ũi-tie̍h Iâ-lũ-sat-léng, kũa ũi-tie̍h Sûn-siâⁿ, chhiet-zua̍h sĩ chhiet-zua̍h kàu-ke̍k. Tsṳ̃-uaⁿ kâi lie̍t-pang uá tūa huat-náu in: in-ũi uá put-kùe sĩ se-su huat-náu, in chiũ tsàng-tsõ i-kâi khóu-lān.
[16] Kù-tshṳ́ Iâ-hô-hûa chièⁿ-seⁿ tàⁿ; Uá chiang liên-mién tsài kui-tńg tõ Iâ-lũ-sat-léng liáu; uá-kâi tshù pit àiⁿ kiẽn-khí tõ khî-tang, sĩ buān-khûn kâi Tsú Iâ-hô-hûa só-tàⁿ; tõ Iâ-lũ-sat-léng tsṳ-chiēⁿ nâng iā pit àiⁿ khan hân-sîn.
[17] Tie̍h tsài u-hàm, tàⁿ, Buān-khûn kâi Tsú Iâ-hô-hûa chièⁿ-seⁿ tàⁿ; Uá tsùaⁿ-kâi siâⁿ pit-àiⁿ tit-hok múaⁿ-múaⁿ. Iâ-hô-hûa àiⁿ tsài uaⁿ-ùe Sûn-siâⁿ, iā àiⁿ tsài-suán Iâ-lũ-sat-léng.

[18] Uá iũ tièⁿ-phû uá-ma̍k chiũ thóiⁿ, thói-kìⁿ sì-ki kak.
[19] Uá chiũ mn̄g hṳ́-kâi kāng-uá tàⁿ-ūe kâi sài-chiá, tàⁿ, Chí tsùaⁿ-kâi sĩ sĩ-mih kâi né? I chiũ tùi-uá tàⁿ, Chí tsùaⁿ-kâi kak chiũ-sĩ ũ hun-sùaⁿ Iû-tã, Íⁿ-sek-lie̍t, kũa Iâ-lũ-sat-léng, kâi.
[20] Iâ-hô-hûa chiũ pun uá thóiⁿ sì-kâi sai-pẽ.
[21] Uá chiũ tàⁿ, Chí tsùaⁿ-kâi sĩ lâi-tsò sĩ-mih sṳ̄ né? I chiũ tàⁿ, Chí tsùaⁿ-kâi kak sĩ ũ hun-sùaⁿ Iû-tã kâi, sái-kàu bô-nâng kṳ́-khí thâu; nā-sĩ chí tsùaⁿ-kâi sai-pẽ sĩ lâi heh-kiaⁿ in, lâi ka̍k-lo̍h lie̍t-pang kâi kak, chiũ-sĩ hṳ́-hùaⁿ ũ tùi Iû-tã tī kṳ́-khí in-kâi kak lâi hun-sùaⁿ i chiá.

## 2
<!-- Soiⁿ-tsai-nâng Sat-ka-lĩ-a kâi tsṳ 2-->

Uá iũ tièⁿ-phû uá-ma̍k chiũ thóiⁿ, thóiⁿ-kìⁿ che̍k-kâi nâng, chhiú--tang khie̍h niêⁿ-tī kâi sîn-soh.
[2] Uá chiũ tàⁿ, Lṳ́ àiⁿ-khṳ̀ tî-kò? I tùi-uá tàⁿ, Aìⁿ-niêⁿ Iâ-lũ-sat-léng, lâi-thóiⁿ ũ jie̍h-khuah, ũ jie̍h-tn̂g.
[3] Iáu, kāng-uá tàⁿ-ūe kâi sài-chiá chiũ tshut--khṳ̀, iā ũ ke che̍k-kâi sài-chiá tshut--lâi ngêng i,
[4] chiũ kāng-i tàⁿ, Tie̍h tsáu-khṳ̀ kāng chí-kâi siàu-nîⁿ-nâng tàⁿ-ūe, tàⁿ,

Chiang-lâi nâng àiⁿ khiã-khí Iâ-lũ-sat-léng, chhin-chhiẽⁿ tõ hieⁿ-tshng hièⁿ-seⁿ, ũi-tie̍h khî-tang kâi nâng siàu kũa cheng-seⁿ chièⁿ-tsōi.
[5] In-ũi uá àiⁿ tsò i sì-chiu-ûi kâi hú-chhiêⁿ, uá iā àiⁿ tsò i lãi--tang kâi iông-kuang, sĩ Iâ-hô-hûa só-tàⁿ.
[6] Iâ-hô-hûa tàⁿ, Hói! hói! tie̍h tshông-tõ pak-hng tsáu--tshut-lâi, in-ũi uá ũ hun-sùaⁿ nín chhin-chhiẽⁿ thiⁿ-tang kâi sì-huang, sĩ Iâ-hô-hûa só-tàⁿ.
[7] Hói! Sûn-siâⁿ a! lṳ́ kāng Pa-pí-lûn kâi nńg-tsṳ́ tsò-pû khiã-khí kâi, lṳ́ tie̍h tô-tsáu.
[8] In-ũi buān-khûn kâi Tsú Iâ-hô-hûa chièⁿ-seⁿ tàⁿ, Sĩ àiⁿ tit iông-kuang I chiàⁿ-ũ sái uá khṳ̀-kàu chhiéⁿ nín hṳ́ hùaⁿ-kâi lie̍t-pang; in-ũi huâm tî-tiâng tiaⁿ-thãng--tie̍h nín, chiũ-sĩ tiaⁿ-thãng--tie̍h i-kâi ma̍k-jîn.
[9] In-ũi uá àiⁿ ia̍h-chhiú tõ in tsṳ-chiēⁿ, in chiũ pit pun tsá ho̍k-sṳ̃ in kâi nâng só-chhiéⁿ: nín chiũ tsai sĩ buān-khûn kâi Tsú Iâ-hô-hûa ũ-sái uá.
[10] Iâ-hô-hûa tàⁿ, Sûn kâi nńg-tsṳ́ a, lṳ́ tie̍h chhiàng-ko hí-la̍k; in-ũi uá lâi, iũ àiⁿ khiã-khí tõ lṳ́--tang.
[11] Hṳ́-ji̍t iā pit-ũ ke-ke lie̍t-pang lâi tâu-hâng Iâ-hô-hûa, chiũ tsò uá-kâi peh-sèⁿ: uá iā pit àiⁿ khiã-khí tõ lṳ́--tang, lṳ́ chiũ tsai sĩ buān-khûn kâi Tsú Iâ-hô-hûa ũ-sái uá lâi lṳ́-kò.
[12] Iâ-hô-hûa iā pit àiⁿ chiang Iû-tã tõ siàⁿ-tī tsṳ-tang tsò I hūn-tsôiⁿ kâi ngia̍p, iā pit tsài-suán Iâ-lũ-sat-léng.
[13] Nín huâm ũ hueh-ne̍k--chiá, tie̍h sok-chẽⁿ tõ Iâ-hô-hûa mīn-tsôiⁿ: uân-in I tshông-tõ I siàⁿ-kiet kâi kṳ-só tsṳ--tang ũ chhéⁿ-khí--lâi liáu.

## 3
<!-- Soiⁿ-tsai-nâng Sat-ka-lĩ-a kâi tsṳ 3-->

I chiū pun uá thóiⁿ chì-si-chiáng Iak-su-a khiā tõ Tsú kâi sài-chiá mīn-tsôiⁿ, kũa Sat-tãn khiã tõ i-kâi iũ-pôiⁿ lâi tùi-te̍k i.
[2] Iâ-hô-hûa chiũ tùi Sat-tãn tàⁿ, Sat-tãn a, nguãn Iâ-hô-hûa cheh-pĩ lṳ́; chiũ-sĩ suán Iâ-lũ-sat-léng kâi Iâ-hô-hûa, nguãn I cheh-pĩ lṳ́: chí-kâi khá-m̄-sĩ che̍k-ki tshâ-chin tshông-tõ húe--tang po̍ih--tshut-lâi?

[3] Iáu, Iak-su-a sĩ chhēng u-ùe kâi i-ho̍k, chiũ khiã tõ sài-chiá mīn-tsôiⁿ.
[4] I chiũ tùi hṳ́-hùaⁿ khiã tõ i mīn-tsôiⁿ chiá tap-tàⁿ, Nín tie̍h kāng-i thǹg-tiāu chí tsùaⁿ u-ùe kâi i-ho̍k. Iũ tùi Iak-su-a tàⁿ, Lṳ́ thóiⁿ, lṳ́-kâi tsũe-ak uá ũ kāng lṳ́ khṳ́-tiāu, uá iā àiⁿ kāng-lṳ́ chhēng ngiá kâi i-ho̍k.
[5] Uá chiũ tàⁿ, In tie̍h chiang kiet-chẽng kâi thâu-pòu phuân tõ i-kâi thâu-chiēⁿ. In chiũ chiang kiet-chẽng kâi thâu-pòu phuân tõ i-kâi thâu-chiēⁿ, kũa kāng-i chhēng i-ho̍k; Iâ-hô-hûa kâi sài-chiá iā khiã tõ-kò.
[6] Iâ-hô-hûa kâi sài-chiá chiũ tùi Iak-su-a chèng-kṳ̃, tàⁿ,
[7] Buān-khûn kâi Tsú Iâ-hô-hûa chièⁿ-seⁿ tàⁿ;

Lṳ́ jia̍k-sĩ kiâⁿ tõ uá-kâi lōu, iũ siú uá só hun-hù siú kâi, lṳ́ iā chiũ pit kuán-lí uá-kâi tshù, thóiⁿ-siú uá-kâi tōiⁿ-tiâⁿ; uá iā àiⁿ sṳ̀ lṳ́ hó tshut-ji̍p tõ chí tsùaⁿ tõ-khiã--chiá tsṳ-tang.
[8] Chì-si-chiáng Iak-su-a! lṳ́ tie̍h-thiaⁿ, lṳ́ kũa in tsõ tõ lṳ́ mīn-tsôiⁿ kâi tâng-phũaⁿ; in-ũi chí tsùaⁿ-nâng sĩ tsò ki-tiãu kâi nâng: uân-in uá àiⁿ ín-tshut uá-kâi po̍k, chiũ-sĩ kiè-tsò Gê-sún.
[9] In-ũi lṳ́ thóiⁿ, lũn uá tõ Iak-su-a mīn-tsôiⁿ só-li̍p kâi chie̍h; tõ che̍k-kò chie̍h ũ chhit-kâi ma̍k: buān-khûn kâi Tsú Iâ-hô-hûa tàⁿ, Uá pit àiⁿ tiau-khek chie̍h-chiēⁿ só tiau-khek kâi, hṳ́-kâi tī kâi ak, uá iā tõ che̍k-ji̍t tsṳ-kan chiũ àiⁿ tŵ-tiāu.

[10] Buān-khûn kâi Tsú Iâ-hô-hûa tàⁿ, Tõ hṳ́-ji̍t nín kak-nâng pit àiⁿ chhiáⁿ i-kâi tshù-piⁿ, tõ phû-thô kũa bô-hue-kúeⁿ kâi chhiū-ẽ.

## 4
<!-- Soiⁿ-tsai-nâng Sat-ka-lĩ-a kâi tsṳ 4-->

Kāng-uá tàⁿ-ūe kâi sài-chiá tsài-lâi, chiũ kiah-chhéⁿ uá, chhin-chhiẽⁿ nâng u̍t--khṳ̀ pun nâng kiah-chhéⁿ hièⁿ-seⁿ.
[2] I chiũ tùi-uá tàⁿ, Lṳ́ thóiⁿ-kìⁿ sĩ-mih kâi né? Uá chiũ tàⁿ, Uá ũ thóiⁿ, thóiⁿ-kìⁿ che̍k-kâi teng-chhiū, tsn̂g-kâi sĩ kim kâi, kũa i-kâi teng-tsúaⁿ tõ i hṳ́-téng, kũa ũ chhit-kâi teng tõ i hṳ́-chiēⁿ; i hṳ́-téng kâi teng kak-kak ũ chhit-ki kńg:
[3] kũa tõ hṳ́-piⁿ ũ nõ-tsâng kaⁿ-náⁿ chhiū, che̍k-tsâng tõ teng-tsúaⁿ kâi iũ-pôiⁿ, che̍k-tsâng tõ i-kâi tsó-pôiⁿ.
[4] Uá chiũ tùi kāng-uá tàⁿ-ūe kâi sài-chiá tàⁿ, Uá tsú a, chí tsùaⁿ-kâi sī sī-mih kâi né?
[5] Kāng-uá tàⁿ-ūe kâi sài-chiá chiũ tùi-uá tap-tàⁿ, Lṳ́ khá-m̄-tsai chí tsùaⁿ-kâi sĩ sĩ-mih kâi né?
[6] Uá chiũ tàⁿ, Uá-tsú a, uá m̄-tsai. I chiũ tùi-uá tap-tàⁿ, Chí-kâi chiũ-sĩ Iâ-hô-hûa só-tàⁿ pun Só-lô-pa-pek kâi ūe, sĩ tàⁿ,

Buān-khûn kâi Tsú Iâ-hô-hûa tàⁿ, M̄-sĩ tshut-tõ khuân iā m̄-sĩ tshut-tõ la̍t, zûi-s̃i tshut-tõ uá-kâi sîn.
[7] Tūa-suaⁿ a, lṳ́ sĩ tî-tiâng, né? tõ Só-lô-pa-pek kâi mīn-tsôiⁿ lṳ́ pit pìⁿ-tsò pêⁿ-pou: i chiũ pit puaⁿ tshù-thâu kâi chie̍h tshut--lâi, chiũ ũ háu-hiàm kâi siaⁿ tàⁿ, Ṳn-tién! Nguãn i tit ṳn-tién.

[8] Siãng-chhiáⁿ Iâ-hô-hûa kâi ūe iā thoh uá, tàⁿ,
[9] Só-lô-pa-pek kâi chhiú ũ pàng chí-kâi tshù kâi tī-kha; i-kâi chhiú iā chiũ pit tsò-chiâⁿ; lṳ́ chiũ tsai sĩ buān-khûn kâi Tsú Iâ-hô-hûa ũ sái uá lâi nín-kò.
[10] In-ũi sĩ tî-tîang ũ thóiⁿ-khin sié-sṳ̄ kâi sî-ji̍t, né? in-ũi in chiang-àiⁿ hí-la̍k, iā àiⁿ thóiⁿ-kìⁿ tūi-tô tõ Só-lô-pa-pek kâi chhiú; chiũ-sĩ chí chhit-kâi, sĩ Iâ-hô-hûa chhit-kâi ma̍k, pìn-tshat tshuân-tī kâi.

[11] Uá chiũ tùi-i tàⁿ, Teng-chhiū tsó-iũ chí nõ-tsâng kaⁿ-náⁿ-chhiū sĩ sĩ-mih kâi né?
[12] Uá tōiⁿ-jī tshṳ̀ iũ tùi-i tàⁿ, Nõ-kâi kim kńg-tshùi tshông-tõ i lãi--tang tò-tshut kim-iû, tõ i-kâi piⁿ--thâu chí nõ-ki kaⁿ-náⁿ chhiū-ki sĩ sĩ-mih kâi né?
[13] I chiũ tùi-uá tàⁿ, Lṳ́ khá m̄-tsai chí nõ-kâi sĩ sĩ-mih kâi né? Uá chiũ tàⁿ, Uá-tsú, uá m̄-tsai.
[14] I chiũ tàⁿ, Chí-kâi sĩ nõ-kâi tò-iû chiá, sĩ khiã tõ tshuân-tī kâi Tsú kâi phâng-piⁿ kâi.

## 5
<!-- Soiⁿ-tsai-nâng Sat-ka-lĩ-a kâi tsṳ 5-->

